#-*- mode: mandoku-view; -*-
#+DATE: 2015-08-30 21:47:33.824433
#+TITLE: 石門文字禪
#+PROPERTY: CBETA_ID J23nB135
#+PROPERTY: ID KR6q0193
#+PROPERTY: SOURCE Jiaxing Canon Vol. 23, No. B135
#+PROPERTY: VOL 23
#+PROPERTY: BASEEDITION J
#+PROPERTY: WITNESS CBETA
#+PROPERTY: LASTPB <pb:KR6q0193_J_017-0654a> 
#+PROPERTY: JUAN 17

 石門文字禪卷第十七¶
宋江西筠溪石門寺沙門釋德洪覺範著¶
門人覺慈編錄毘陵天甯法雲堂校¶

偈頌¶

摩阤歌贈乾上人¶

#+BEGIN_VERSE
「　處處三門向南開青山綠水自圍褁鐘魚鳴時攤缽¶盂精粗隨分喫些箇一生受用只如此何用忙忙腳¶踏火口閑莫說事留取吞飯顆眼明穿得針要自時¶補破粥後眠一覺不著溲漲亦不起齋後行數步不¶是肚膨也打過我不求世人世人不求我時時牽衣¶領臃腫包頭渦一味怯風吹耳朵世上許多人櫱櫱¶猶如蟻旋磨團團並頭爭什麼一籌輸與摩阤板頭¶盤腳坐人言南嶽好奇峰七十朵廬山更是好瀑布¶垂天雲淨色不受涴殿閣參差如畫出萬人圍遶看¶登坐汝若學道便成佛汝若不學地獄禍眼看鼻孔¶也尋常六月日頭甚熱火一籌輸與摩阤看屋臥喚¶渠挽不來送渠推不可摩阤摩阤無如之何問著不¶荅好啞大哥
#+END_VERSE
」¶

讀禪要法¶

#+BEGIN_VERSE
「　天王如來現于世文殊思往問法義便遭貶向鐵圍¶山須臾復攝文殊至文殊拜起依位住問我此謫坐¶何過佛言汝自墮艱難故起現行為不可佛邊女子¶名離意端然入定方七歲又問何以不逐之佛言此¶女久無意女以無意逐獲免十方來眾何不遣如來¶自在神足禪有意測之近成遠
#+END_VERSE
」¶

送端上人入黃龍¶

#+BEGIN_VERSE
「　一箇面如楪子大眼耳鼻舌分疆界髑髏裏面都不¶言聽渠外邊爭捏怪日用經行坐臥中一段光明沒¶遮蓋端上人會不會會與不會俱窒礙如見靈源瞌¶睡翁石火光中著精彩
#+END_VERSE
」
<pb:KR6q0193_J_017-0654b>¶

好菩薩¶

#+BEGIN_VERSE
「　好菩薩人中來好菩薩羊中來女媧弄土飛塵埃洛¶陽樓閣非願力眾生業影空崔嵬苾芻心不在法道¶鮮衣美食何為哉好菩薩人中來好菩薩羊中來女¶媧弄土飛塵埃
#+END_VERSE
」¶

慎姪來侍求偈¶

#+BEGIN_VERSE
「　十方都盧是箇虎玄沙斫柴見不怖傍卻報僧云是¶汝言中有響今誰悟華林年少相體解庵中與之同¶行住誰會呼作大小空癡兒見之毛卓豎我居十年¶無侍者呼喚應時隨指顧有人問著是何宗萬里無¶雲霜月苦
#+END_VERSE
」¶

變禪者歸蔣山見佛果乞偈¶

#+BEGIN_VERSE
「　霸陵將軍萬人敵射虎飲羽馬躄易下馬視之輒一¶笑寧知虎為草中石控弦復射又中的砉然有聲箭¶不入將軍但知為石耳坐令疑虎心相失諸方今誰¶達此機蔣山老勤默而識變公心挂蔣山雲浩然欲¶歸約不得洞庭青草水粘天高帆摩空一千尺仰看¶浪摧碧玉山此時法界毛端集
#+END_VERSE
」¶

送逸禪者歸荊南見無盡居士¶

#+BEGIN_VERSE
「　長沙大蟲方肉醉倚樹痾癢威見尾逸禪來展寂子¶機舉足欲促適其睡後身荊州張曲江解鍜佛祖如¶老龐如聞去作丹霞問正當一口吸西江西江一口¶吸得盡是汝法身應有賸要令川客讀此詩都作蔣¶山吞栗硬
#+END_VERSE
」¶

警策¶

#+BEGIN_VERSE
「　汝未辦道業何能超塵累但觀身精進則知心猛利¶日中乃當食食不敢盡味夜分而後寢寢不敢熟睡¶貪入光明想貪證法明智是名心出家是名身出世¶大哉無累神合此有道器若具所行心件件俱不是¶而稱釋氏子動止是羞愧
#+END_VERSE
」
<pb:KR6q0193_J_017-0654c>¶

雲庵和尚生辰燒香偈¶

#+BEGIN_VERSE
「　直心是道無虛假是牛何曾呼作馬平生日日常一¶般但知九旬為一夏聲色崢嶸爭蓋覆法身散失無¶尋處因緣時節屬今朝不用追求全體露七十八年¶彈指過元來諸數不曾墮南臺再拜炷爐香重渠當¶時不說破
#+END_VERSE
」¶

雲庵生日空印設供作偈福嚴南臺萬壽三老與焉次韻¶

#+BEGIN_VERSE
「　不見叢林老陝西鐵牛生得石牛兒泐潭撲面紅塵¶起四海禪流滿肚疑溈山作人熱心肺冷處著火人¶方知龍山說偈聊戲耳萬象驚叫天魔悲三生大士¶視雲漢和倡四座知為誰南臺拱讀萬壽笑生機妙¶語皆臨時諸方傳誦著精彩不是龍山唱和詩
#+END_VERSE
」¶

欽禪者乞偈¶

#+BEGIN_VERSE
「　三世如來所說開遮或擒或縱一切微塵句偈只明¶眾生日用譬如一室千燈其光不雜不共無色天女¶擊鼓四大部洲頭痛一切智智清淨開合不成痕縫¶欽禪一等行腳莫聽虜子取奉若說有法可傳但作¶眼見鼻孔
#+END_VERSE
」¶

宣上人天真庵¶

#+BEGIN_VERSE
「　醉李宣道者活計太天真把茅蓋頭處只就松樹身¶樹邊有石兩三塊便與傾倒為比鄰眼子崒嵂奇寂¶寂亦惺惺卻倩松風替說法而石側耳聽宣公咄云¶直饒聽得如器盛水瀉也是外來之句何如我此橫¶眠坐睡佛祖一齊喪氣
#+END_VERSE
」¶

題草衣巖¶

#+BEGIN_VERSE
「　祝融凌寒空方陟緣雲徑此山翠被重有巖如側罄¶拂石聊枕肱便覺諸緣靜萬瓦粲霜曉千里增目迥¶石頭有高弟衣草卻心病千年續燈人誰接懸絲命
#+END_VERSE
」¶

送先上人親潛庵
<pb:KR6q0193_J_017-0655a>¶

#+BEGIN_VERSE
「　潛庵九十一自是百歲人造物偶遺漏頓置漳水濱¶先禪江西來邈得渠儂真展挂雪色壁毛髮皆精神¶三玄合水乳五位透金塵譬如百衲帔歲晚思惠新¶臊僧不肯信眼肉懸千斤飛兔略燕楚敏若臂屈伸¶衲子參活意擊電飛機輪寧如臊僧徒蠢蠢粘唾津
#+END_VERSE
」¶

珪上人兩過吾家既去作此¶

#+BEGIN_VERSE
「　牛鳴馬不仰火必就燥地應真隱耽源寂子一再至¶至言無緣飾大道甚簡易三關不卻人見者自擬議¶法身忽有賸佛祖俱喪氣君看暮歸人徑去方掉臂
#+END_VERSE
」¶

送親上人乞食三首¶

#+BEGIN_VERSE
「　荊簪女工採桑畫鴉女衣羅紈赤腳人趁兔鹿著靴¶人飽食肉百丈出家不害癡一日不作一日飢後生¶十指不點水得便宜是落便宜親禪學道不檐板自¶然公辦私亦辦新年持缽走衡湘要令一眾毛孔香
#+END_VERSE
」¶

#+BEGIN_VERSE
「　雖應鋒機不是語句鴨寒下水雞寒上樹不妨辦眾¶推究自己一手摸魚一手戽水推開三玄玉鎖揩拭¶同真十智要知天下南臺口含三十六齒夜歸候門¶立地笑眼腦癡憨肚裏峭緣來點鐵成金法白揣與¶人人不要
#+END_VERSE
」¶

#+BEGIN_VERSE
「　以有夢幻身安能躲飢渴剃頭捨飾好則以乞為活¶鍊盡世間心方稱閒披衲格言非汝欺餘塵尚諸學¶吾師三界尊食時亦持缽春風吹湘雲萬峰寒踢卓¶出門一句子團團生四角
#+END_VERSE
」¶

讀龍勝尊者語¶

#+BEGIN_VERSE
「　鼓聲無作者有作必有處乃知畢竟空誑惑凡耳故¶鏡象無生滅生滅則有體乃知畢竟空誑惑凡眼爾¶以我如實知法無心外者若人見自心一切如幻化
#+END_VERSE
」¶

花藥英禪師生日其子通慧設齋作此¶

#+BEGIN_VERSE
「　甲辰臘旦底時節太虛完全無一缺陷虎機參陝右¶禪罵人觜是新羅鐵雲居老子最精銳長笑師兄難
<pb:KR6q0193_J_017-0655b>¶控制龍象蹴踏非驢堪鵝王擇乳非鴨類睡快庵中¶知見香試焚一銖熏十方不在鼻端空與木畢竟此¶香何處藏
#+END_VERSE
」¶

四偈¶

和州褒禪山二禪者甲乙俱學於長老允平平稱乙¶
才敏甲忌刻日夕以計傾之平用之作維那甲愈怒¶
以蠢語侵平平不得已用為監院於是乙怨羞列其¶
下不勝其忿首於官曰甲嘗焚毀九曜幀子官囚甲¶
甲稱平所教坐此平編管利州甲編管洪州甲見余¶
哀訴曰吾未死猶復乙也余憫其為嗔火所焚蓋差¶
緣耳始俱學道極善緣也中相忌以私緣差耳終至¶
於累其師作四偈以勸學者此風始不可長也。¶

#+BEGIN_VERSE
「　妒忌之火焚燒善根增惡果報壞好名聞以著我故¶見慢增勝瞋所蓋纏心不清淨大則壞國小則殺身¶從古至今數如沙塵既會怨憎當衣慈忍如是進者¶名真隨順
#+END_VERSE
」¶

#+BEGIN_VERSE
「　見勝進者心生嫉妒以苾芻相包蛇虺怒不敢以身¶而先天下三人同行必有師者孔老之聖行已如此¶奈何懷瞋而稱釋子子以緣差我故痛告盡世間心¶乃可學道
#+END_VERSE
」¶

#+BEGIN_VERSE
「　瞋恚現行時無明所迷醉不知自之失但見他人是¶如人在暗處見外不見裏大哉聖人學事事必求己
#+END_VERSE
」¶

#+BEGIN_VERSE
「　曹谿傳祖位夜舂先屈身童子誦句偈乃稱曰上人¶南山證果位天神常伏膺自以本持律不敢稱大乘
#+END_VERSE
」¶

日用¶

#+BEGIN_VERSE
「　晝為情緣夜為惡想譬如血脈流注不斷笑喜怒罵¶折旋俯仰我觀個中無三界相山河大地與意俱喪¶十方分身向此安葬耳中有塵捕風縛響舌頭無骨¶如拳展掌嬰兒哆啝語無背向終必得物人不敢誑¶是堅密身獨露萬象纔落意地即同侶伴
#+END_VERSE
」
<pb:KR6q0193_J_017-0655c>¶

八月十六入南昌右獄作對治偈¶

#+BEGIN_VERSE
「　那落迦中論劫受苦焚鐵其地汁銅其柱魚鱠而臠¶瓜分而鋸於一日夕有萬痛楚我避世紛重閉其戶¶而此知識勃然而怒吏收付官於此土住自尋其罪¶焦芽石女然非天人所能見與自業成熟現行會遇¶受盡還無無可措慮我作是觀上契佛祖
#+END_VERSE
」¶

食不繼偈¶

#+BEGIN_VERSE
「　觀餓鬼趣論劫飢渴針鋒其咽火聚其髮晝夜號呼¶百千死活我常飽暖今暫缺乏當生大悲入此觀法
#+END_VERSE
」¶

讀巘禪師錄¶

#+BEGIN_VERSE
「　白衣微涴輒易覺軟泥硬地俱隱腳自家力量那借¶人了義心頭無處著實無一法可相傳直語臨機休¶卜度
#+END_VERSE
」¶

次韻李商老送杲上人還石門¶

#+BEGIN_VERSE
「　解彈無絃琴急拍紅牙碎得生睹史天冤債有頭對¶須知泐潭禪妙出言詮外猛焰爐中墮指冰箭鋒拄¶處君休昧
#+END_VERSE
」¶

永明禪師生日¶

#+BEGIN_VERSE
「　教乘法檀越宗門禪判官今朝藏不得推出與人看¶看看夜行只管貪明月不覺渾身露水寒
#+END_VERSE
」¶

墮軒¶

#+BEGIN_VERSE
「　當初二祖說禪拜起依位而立後來百丈聽法卷卻¶坐前拜席曹山一墮二目老兒衣穿骨露譬如彈指¶閣前門開還合如故
#+END_VERSE
」¶

棗柏生辰¶

#+BEGIN_VERSE
「　十世古今圓當念日用當以何法驗夢中享盡百年¶榮黃梁未熟路傍店乃知無明無性體狂逐妄緣顛¶倒轉棗柏指我此妙門故能千偈如瓴建
#+END_VERSE
」¶

三月十七老黃龍生辰¶

#+BEGIN_VERSE
「　黃龍三月十有七天下衲僧信不及盡道三關透者
<pb:KR6q0193_J_017-0656a>¶難鼻直眼橫誰不識滿院東風花不言死生情盡於¶今日汨羅江上小叢林放意說禪無愧色
#+END_VERSE
」¶

黃龍生辰因閱晦堂偈作此¶

#+BEGIN_VERSE
「　萬古知音是今日晦堂古錐口門窄今既不來昔不¶往桃花落盡春狼籍南臺茗碗薦爐香世禮叢林笑¶未忘只箇死生收不得夢中聲色謾遮藏
#+END_VERSE
」¶

正月六日南安巖主生辰¶

#+BEGIN_VERSE
「　生死樅然無背面名字由汝舌頭轉昔日曾死今應¶生今日是生何不見是俗何故無鬚髮是僧何不著¶伽梨僧俗死生明不得團欒一句匾如錐
#+END_VERSE
」¶

超禪師示眾云見聞覺知只可一度¶

#+BEGIN_VERSE
「　見聞覺知只一度如刀斫水終不破細尋痕跡了無¶有謂無破處則不可譬如密室風寂然謂風無有俱¶是過以扇為風則動搖風本不動汝會麼
#+END_VERSE
」¶

不能爭得偈¶

#+BEGIN_VERSE
「　頭顱櫱櫱貪肉臠眼孔巴巴憎妒聚但尋他人是非¶說不知自己敗闕露鬥死他年輸與我鬥生今日不¶及汝見時先意相不審各自念佛修行去
#+END_VERSE
」¶

雲庵和尚生日燒香偈¶

#+BEGIN_VERSE
「　妄見往來顛倒性智入三際剎那定即此名言是污¶染知為污染心清淨此知不屬緣非緣一絲不挂魚¶脫淵夢幻死生藏不得永夜清宵常現前
#+END_VERSE
」¶

戊戌歲元日夢雲庵攜登塔問荅甚多覺而忘之作此¶

#+BEGIN_VERSE
「　政和八年四十八一念了知一切法顛倒妄想垢消¶滅平等性智光通達常令現前絕功勳不欲染污差¶毫髮雲庵夢中提誨我不然何以同登塔
#+END_VERSE
」¶

過張家渡遇雲庵生辰¶

#+BEGIN_VERSE
「　十月十六誰宗旨無聲三昧重拈起十方三世側耳¶聽剎剎塵塵俱解義雙林樹開榮枯枝寶塔佛分生
<pb:KR6q0193_J_017-0656b>¶滅理一絲不挂露堂堂要識雲庵今日是
#+END_VERSE
」¶

永明禪師生辰¶

#+BEGIN_VERSE
「　西湖水生洲渚失南屏雪盡峰巒集新春歸來誰使¶令殘臘遁逃追不及死生難分後先際古今不與絲¶毫隔平生說法如雨雲說得分明惟此日
#+END_VERSE
」¶

贈承天邃岑¶

#+BEGIN_VERSE
「　長沙大蟲今尚在眼吻開合珠光彩妙年憑陵舌翻¶海衲僧呼作叢林客邇來頭有把茅蓋栽田博飯自¶扶耒禪道從他別人會且復閑眠搔癢背
#+END_VERSE
」¶

題淡軒¶

#+BEGIN_VERSE
「　道人口吻最光滑行腳飽參奈粗糲少年嘗編諸方¶禪邇來解毳三隻襪世味從來崖蜜甜我此一軒如¶嚼蠟客來有語但寒溫坐久時見眼開合
#+END_VERSE
」¶

送澄禪者入蔣山¶

#+BEGIN_VERSE
「　妙明廓徹圓當念念未圓明顛倒轉譬如醉眼旋屋¶廬屋廬巋然醉目眩要令鶻崙常現前一切時中莫¶污染昔日蔣山解顛草一字不可饒兩點
#+END_VERSE
」¶

送忠道者乞炭¶

#+BEGIN_VERSE
「　水行無聲知其深玉瑕不變知其粹逆順門高懽喜¶登辦心成就一切智楊歧臥榻有真珠杜順法身無¶紙被焰上說禪炭裏藏不妨道者閑游戲
#+END_VERSE
」¶

再送之¶

#+BEGIN_VERSE
「　出家放曠斷愛緣是心清淨離蓋纏君看鐵脊忠道¶者妙如神魚初脫淵閑行覷地一笑喜自言拾得南¶臺禪東勝身洲兜一喝驚得山河磨蟻旋
#+END_VERSE
」¶

昌禪師瓦翁塔¶

#+BEGIN_VERSE
「　瓦翁外瓦中曠達未死不妨先建塔心如平地起骨¶堆聊對時人翻著襪住山送客不過溪瓦徑不減石¶頭滑諸方來者莫麤心舉步亦須防倒躂
#+END_VERSE
」¶

送肇上人還江南省阿尚
<pb:KR6q0193_J_017-0656c>¶

#+BEGIN_VERSE
「　窮冬急景江村暮道人千里江南去明宵應宿路傍¶店敗簣枯禪山月吐死生面目無處尋但餘體粟空¶齟齬能知忍凍非他物便可鶻崙吞佛祖
#+END_VERSE
」¶

明教夢中作¶

#+BEGIN_VERSE
「　劍戟光芒星斗動虎方肉醉山嶽恐層崖斷處一庵¶深宴坐不言百神悚臨際仆地掖而起眼蓋叢林氣¶深穩覿面堂堂不覆藏個中無地容思忖
#+END_VERSE
」¶

見志¶

#+BEGIN_VERSE
「　逼塞虛空難躲避笑渠百計苦搜尋至無著力為明¶見但盡攀緣是肯心顧我豎旗降老病有誰橫槊捍¶叢林木鵝巫峽思前事正愜雲巖隔信音
#+END_VERSE
」¶

示禪者¶

#+BEGIN_VERSE
「　庵內不知庵外事坐看來者墮鋒機忽思良遂參麻¶谷大類清平見翠微黃檗棒頭寧有法惠超言下便¶知非意根欲立無存處萬象同時把手歸
#+END_VERSE
」¶

題石頭頓斧亭¶

#+BEGIN_VERSE
「　兀坐等閑酬客問碌塼拋出亦光生欲憑妙語分賓¶主須識塵機有濁清麟角譽高推獨步石頭路滑苦¶難行草庵依舊青松下睡起晴窗撥眼明
#+END_VERSE
」¶

十二月二十六日永明禪師生辰三首¶

#+BEGIN_VERSE
「　世界撮來如粟米根塵劈破似虛空驕嘶鐵馬追風¶去杴鬥泥牛躍浪中十聖撼搖無縫罅三賢摸索墮¶盲聾長因此日容瞻仰面目分明歲歲同
#+END_VERSE
」¶

#+BEGIN_VERSE
「　剎那思慮不及處智入三世無去來水母有蝦方見¶色芭蕉無耳亦聞雷閑中情垢消磨盡笑裏心花造¶次開今日全身毛孔笑老師帶伴與春回
#+END_VERSE
」¶

#+BEGIN_VERSE
「　昨日雲門曲調分今朝法眼已生孫渠將大地藏針¶孔汝等諸人甚處蹲塊石浮空將壓汝一毛在火不¶曾焚孤猿叫月千巖曉知道當時以眼聞
#+END_VERSE
」¶

南安巖主定光生辰五首
<pb:KR6q0193_J_017-0657a>¶

#+BEGIN_VERSE
「　老兒饒舌太慈悲此日提綱決眾疑解說神光摩頂¶後分疏死日降生時落人塊石懸空住噴火雙蓮結¶子遲堪笑年年正月六出群消息少人知
#+END_VERSE
」¶

#+BEGIN_VERSE
「　贈以之中擊電機不令點畫入思惟嘶風木馬空成¶夢喘月泥牛醉未知五蘊完全真死日百骸消散是¶生時雲門函蓋乾坤句語默何人遘得伊
#+END_VERSE
」¶

#+BEGIN_VERSE
「　南安巖本在長汀巖主年年此日生笑裏一毛無間¶斷毫端十字露縱橫未離唇吻成窠曰纔落思惟墮¶塹坑自是定光那借借可憐馳逐並頭爭
#+END_VERSE
」¶

#+BEGIN_VERSE
「　體妙常明自神解不關托境仗緣生從來懶欲當頭¶道恐後空存染污名苦口傷慈成漏泄死時生日太¶分明堂堂試展巖中像稽首重瞻道骨清
#+END_VERSE
」¶

#+BEGIN_VERSE
「　不涉春緣正月六衲僧捨得聚頭看大家宜著音容¶想一笑風吹牙齒寒欲問死生口門窄更分僧俗眼¶皮寬湘山雪盡千巖曉贈以之中墨未乾
#+END_VERSE
」¶

老黃龍生辰三首¶

#+BEGIN_VERSE
「　綱宗壁立大崔嵬魔外聞風膽自摧萬古知音今日¶是三關鎖鑰一時開從教意氣縱橫去終解形容寂¶寞回寄語兒孫著精彩黃龍手段似南臺
#+END_VERSE
」¶

#+BEGIN_VERSE
「　塵勞山峻鐵崔嵬曾向慈明喝下摧解作隱身衣帶¶露不須彈指閣門開三關未透從教去萬里追思卻¶再回已墜綱宗誰整頓杖藜今日獨登臺
#+END_VERSE
」¶

#+BEGIN_VERSE
「　同登九仞到崔嵬困極那辭共墮摧待汝狐疑猶豫¶處當機佛手等閑開昔年成物心空切今日臨風首¶重回滿院新晴春已老落花飛絮點池臺
#+END_VERSE
」¶

德洪自住南臺每歲必作一偈致不忘法乳之意今¶
用宣和三年四年韻時五十三矣重惟法道陵夷令¶
人寒心而障緣深重氣力綿弱不能支持當有法中¶
龍象乘願力而來者副此志焉是所願望法孫德洪¶
題。
<pb:KR6q0193_J_017-0657b>¶

雲庵生辰十一首¶

#+BEGIN_VERSE
「　今年十月十六日老漢行藏世不知石女夢中無死¶地空花落後記生時無聲三昧重聞舉入骨風流說¶向誰妙協當機休擬議電光翻影不容追
#+END_VERSE
」¶

#+BEGIN_VERSE
「　一句全提離死生如今非住昔非行若知此老無今¶古便解臨機透識情滿院松聲霜後好十分山月夜¶來清兒孫要識吾宗旨只個金剛瞎眼睛
#+END_VERSE
」¶

#+BEGIN_VERSE
「　多寶重來應為法塔中全體不鮮陳卻思平日分身¶集何似今朝一句親略露爪牙藏理窟不留影跡走¶機輪叢林欲問南陽事我是耽源老應真
#+END_VERSE
」¶

#+BEGIN_VERSE
「　一切智慮不及處曠劫無明壞滅時頂相後常光照¶曜髑髏前略露風規根塵不敢覆藏者生死那能染¶污之消汝去來顛倒想共瞻遺像入追思
#+END_VERSE
」¶

#+BEGIN_VERSE
「　十月月團光到曉蠻煙瘴雨卷晴空石門想像同袍¶集珠浦行藏異類中缽飯薦陳虛坐設罏香拜奠與¶誰同曲高唱獨知音少鯨浪粘天地脈通
#+END_VERSE
」¶

#+BEGIN_VERSE
「　不落思惟離聖凡令君覿露見雲庵平生不許當頭¶道今日重聞稱性談老鑒三機酬跛偃洞山一半肯¶雲巖我無奇特報恩德九死歸從瘴海南
#+END_VERSE
」¶

#+BEGIN_VERSE
「　面目分明畫裏傳渾如父母未生前此真若信同卜¶智三要方知具一玄無語臨機成滲漏麤心開口墮¶情緣老兒今日親分付不寫題御款識全
#+END_VERSE
」¶

#+BEGIN_VERSE
「　空庭叢橘半垂黃繞屋畦蔬又著霜山縣人歸輸井¶稅麥田雪後縱牛羊意行門徑欣來客背負茅簷愛¶夕陽今日故山成悵望鳥殘紅柿憶分嘗
#+END_VERSE
」¶

#+BEGIN_VERSE
「　雲庵化去二十載今日重聞說法音覿露全身太分¶曉森羅萬象自平沉攀緣路絕無生死栽接情忘透¶古今此老傷慈真故態依前饒舌老婆心
#+END_VERSE
」¶

#+BEGIN_VERSE
「　大地無一法可見雲庵露萬象中身頑空消殞明方¶極肉眼遮藏覷不親苦口老師歸寂日知恩弟子慶
<pb:KR6q0193_J_017-0657c>¶生辰罏香長伴青燈曉賽卻靈山法供真
#+END_VERSE
」¶

#+BEGIN_VERSE
「　老師一句撲不破徹底完全為不存何處干戈能脅¶嚇誰家夢幻敬追奔太虛影像藏蹤跡大地山河喪¶膽魂今日與君呈伎倆都將生死鶻崙吞
#+END_VERSE
」¶

陳處士為予畫像求頌戲與之¶

#+BEGIN_VERSE
「　吳儂戲入筆三昧老儼分身縑素間平昔垂鬚曾跨¶海暮年留眼飽看山肯甘夢幻所折困不受叢林輒¶見刪我不是渠渠是我謾餘名字落人寰
#+END_VERSE
」¶

次韻楊君所問¶

#+BEGIN_VERSE
「　學道全無箇入頭老師曾指路蹤由岸如欲上先停¶棹車若不行須打牛殘萼萬枝紅錦墮暮雲一縷碧¶煙浮為君直截根源說不落春緣會也不
#+END_VERSE
」¶

讀十明論¶

#+BEGIN_VERSE
「　了知無性滅無明空慧須從戒定生峰頂世間心已¶盡蓮開幻事觀方成尚無欣慕厭除念豈有神通變¶化情對現色身人不識南風小雨共籠晴
#+END_VERSE
」¶

僧問烏喙義¶

#+BEGIN_VERSE
「　知之百事不改舊欲理情緣一笑譁畫水成紋覓生¶滅盤珠無影計黃斜人言烏喙豈堪食我見飯囊今¶是沙舉措施為頭踞地逸群方解世吾家
#+END_VERSE
」¶

僧請釋金剛經卒軸¶

#+BEGIN_VERSE
「　杵形中實兩頭虛法喻初中後善俱九類眾生同寂¶靜四重我相頓消除人天但仰懸河辯蚊蚋難藏烈¶焰殊悟了更須防老漢紫羅帳裏撒真珠
#+END_VERSE
」¶

題溈山立雪軒¶

#+BEGIN_VERSE
「　溈山雪曉試憑欄露地牛兒覓轉難脫體見前誰對¶立一塵不受眼空寒日長齒頰茶甘在客去軒窗篆¶縷殘好在少林成想像祖師時展畫圖看
#+END_VERSE
」¶

三月二十八日棗柏大士生辰用達本情忘知心體合為韻作八偈供之時在建康獄中
<pb:KR6q0193_J_017-0658a>¶

#+BEGIN_VERSE
「　道不藉劬勞心唯論曉達圓明常了知豈受情想雜¶如人夢驅馳身自安床榻一句脫思惟大千挂毫髮¶句中開活路要汝到根本如射中百步巧力觀者奮¶箭鋒相直時何嘗落思忖相逢佇思間雪峰毬子輥¶人間皆熱惱我自不隨情一室閑趺坐天魔魂震驚¶百千大火聚中有片玉清大哉慈忍力妙湛合無生¶見行常潤發種子復難忘倏爾情塵起剎那心境彰¶譬如鏡中女非鏡非紅粧欲證牛無角當如龜六藏¶吾聞能障道惟強覺妄知欲得常靈妙直須無失時¶鐘聲鳴靜夜晝擊則生疑踞地真師子風顛漏泄之¶眾生各圓滿本覺妙明心常用交神對無令見慢侵¶霜刀惟切玉妙指但鳴琴若與雪山子經行煙翠深¶了然心自知法法露全體遣化借燈王引手搏妙喜¶大用吾亦然何獨居士耳萬里見神光當以頂後視¶汝常與智俱自不與妄合其智自神解成就一切覺¶諸佛方便門眾生五欲樂皆依真智生醞造乳中酪
#+END_VERSE
」¶

二十九日明白庵主寂滅之日用欲得現前莫存順逆為韻作八偈¶

#+BEGIN_VERSE
「　道心固有恒至剛定無欲得飽即酣臥稱心良易足¶清歌一瓢風笑唾千鍾祿誰能作九原我欲掖埋玉¶然燈有法傳釋迦當即得但聞記別音乃知無所獲¶精真妙平等明告恐疑惑永懷常不輕好心遭捶擲¶心馳即攝來寂然住正念譬如分身集全身方出現¶生佛識精聚滅佛遊魂變分坐寶塔中貳法君試辨¶道非止精進此意曾密傳宴坐歷十劫佛法不現前¶一乘論知見三獸分聖賢君看娑竭女初不學安禪¶汝心有罅隙甘受夢幻縛我念無異相魔外分遮莫¶初緣五欲囚乃得入禪樂自喜如弄猢旁觀膽先落¶火風肆怒嗔萬物遭蕩焚起止甚自若不受冤債吞¶六情具三毒安得有罪愆異哉根與境乃得此理存
<pb:KR6q0193_J_017-0658b>¶餘生老變衰復臥癡愛病默觀顛倒因聊復自隨順¶負暄慶生辰自誑倚年運偶然吐文章朽木生芝藺¶業熟會冤憎遂爾遭橫逆願行報冤行遇此真知識¶用智滅無明以事觀色力當登萬煆爐乃驗真金色
#+END_VERSE
」¶

政和二年余謫海外館瓊州開元寺…¶

#+BEGIN_VERSE
「　一切境界病眼倒見但靜意根空慧自現
#+END_VERSE
」¶

#+BEGIN_VERSE
「　一切境界隨念而至念未生時髑髏是水
#+END_VERSE
」¶

#+BEGIN_VERSE
「　道人何故婬坊酒肆我自調心非干汝事
#+END_VERSE
」¶

#+BEGIN_VERSE
「　一日不作一日不食誰其嗣之我有遺則
#+END_VERSE
」¶

#+BEGIN_VERSE
「　折腳鐺子隨處安置食無精粗但欲接氣
#+END_VERSE
」¶

#+BEGIN_VERSE
「　心欲馳散即當攝來大火聚中青蓮花開
#+END_VERSE
」¶

#+BEGIN_VERSE
「　此障道法上品蓋纏是何時節乃復安眠
#+END_VERSE
」¶

#+BEGIN_VERSE
「　沙彌嗜乳作乳中蟲三篾高道一缽孤風
#+END_VERSE
」¶

示禪者二首¶

#+BEGIN_VERSE
「　剎說眾生說三世一切說廣大古井波平等紅爐雪¶照用本來同賓主互相攝如圓伊三點不同亦不別
#+END_VERSE
」¶

#+BEGIN_VERSE
「　高高峰頂立深深海底行道人行立處塵世有誰爭¶無間功不立渠儂尊貴生強酬顛倒欲火裏鐵牛耕
#+END_VERSE
」¶

嶺外大雪故人多在南中元日作三偈奉寄瑩中¶

#+BEGIN_VERSE
「　遍界不曾藏處處光皎皎開眼失蹤由都緣太分曉¶園林忽生春萬瓦粲一笑遙知忍凍人未悟安心了¶昨夜一歲除今朝一歲長如人暗書空點畫自想像¶春風依舊寒底處有來往居士亦赤窮眉毛在眼上¶傳聞嶺外雪壓倒千年樹老兒拍手笑有眼未曾睹¶故應潤物材一洗瘴江霧寄語牧牛人莫教頭角露
#+END_VERSE
」¶

初入制院¶

#+BEGIN_VERSE
「　無所住生心佛語祖師意何人賞此音空絃閑妙指
<pb:KR6q0193_J_017-0658c>¶清歌餞餘年堅臥荅萬語了知空花間無地容生死
#+END_VERSE
」¶

余日渡海即號甘露滅所至問者尤多時…¶

#+BEGIN_VERSE
「　萬象獨露身三世一切說解聞寂靜音方見甘露滅¶從來幾生死何處今堆疊不受夢幻纏紅罏存片雪
#+END_VERSE
」¶

述古德遺事作漁父詞八首¶

萬回¶

#+BEGIN_VERSE
「　玉帶雲袍童頂露一生笑傲知何故萬里歸來方旦¶暮休疑慮大千捏在毫端聚不解犁田分畝步卻能¶對客鳴花鼓忽共老安相耳語還推去莫來攔我毬¶門路
#+END_VERSE
」¶

丹霞¶

#+BEGIN_VERSE
「　不怕石頭行路滑歸來那愛駒兒踏言下百骸俱撥¶撒無剩法靈然晝夜光通達古寺天寒還惡發夜將¶木佛齊燒殺炙背橫眠真快活憨抹撻從教院主無¶鬚髮
#+END_VERSE
」¶

寶公¶

#+BEGIN_VERSE
「　來往獨龍岡畔路杖頭暮索閑家具後事前觀如目¶睹非讖語須知一念無今古長笑老蕭多病苦笑中¶與藥皆狼虎蠟炬一枝非囑付聊戲汝熱來脫卻娘¶生褲
#+END_VERSE
」¶

香嚴¶

#+BEGIN_VERSE
「　畫餅充飢人笑汝一庵歸掃南陽塢擊竹作聲方省¶悟徐回顧本來面目無藏處卻望溈山敷坐具老師¶頭角渾呈露珍重此恩踰父母須薦取堂堂密密聲¶前句
#+END_VERSE
」¶

藥山¶

#+BEGIN_VERSE
「　野鶴精神雲格調逼人氣韻霜天曉松下殘經看未
<pb:KR6q0193_J_017-0659a>¶了當斜照蒼煙風撼流泉遶閨閣珍奇徒照耀光無¶滲漏方靈妙活計現成誰管紹孤峰表一聲月下聞¶清嘯
#+END_VERSE
」¶

亮公¶

#+BEGIN_VERSE
「　講處天花隨玉麈波心月在那能取旁舍老師偷指¶注回頭覷虛空特地能言語歸對學徒重自訴從前¶見解都欺汝隔岸有山橫暮雨翻然去千巖萬壑無¶尋處
#+END_VERSE
」¶

靈雲¶

#+BEGIN_VERSE
「　急雨顛風花信早枝枝葉葉春俱到何待小桃方悟¶道休迷倒出門無限青青草根不覆藏塵亦掃見精¶明樹唯心造試借疑情看白皁回頭討靈雲笑殺玄¶沙老
#+END_VERSE
」¶

船子¶

#+BEGIN_VERSE
「　萬疊空青春杳杳一蓑煙雨吳江曉醉眼忽醒驚白¶鳥拍手笑清波不犯魚吞釣津渡有僧求法要一橈¶為汝除玄妙已去回頭知不峭猶迷照漁舟性懆都¶翻了
#+END_VERSE
」¶
石門文字禪卷第十七
<pb:KR6q0193_J_017-0659b>¶

