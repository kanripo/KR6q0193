# -*- mode: mandoku-view; -*-
#+DATE: 2016-06-08 5:32
#+TITLE: 石門文字禪
#+PROPERTY: CBETA_ID J23nB135
#+PROPERTY: ID KR6q0193
#+PROPERTY: SOURCE Jiaxing Canon Vol. 23, No. B135
#+PROPERTY: VOL 23
#+PROPERTY: BASEEDITION J
#+PROPERTY: WITNESS CBETA
#+PROPERTY: LASTPB <pb:KR6q0193_J_019-0665c> 
#+PROPERTY: JUAN 19

 石門文字禪卷第十九¶
宋江西筠溪石門寺沙門釋德洪覺範著¶
門人覺慈編錄毘陵天甯法雲堂校¶

* 贊二¶

** 小字華嚴經贊¶

蜂房於梁間以漆液固其蔕鵲巢於木末累百日而¶
後成彼曾何知而經營之妙積累之功若習藝之神¶
蓋其靈明廓徹不思議之力雖昧劣飛搖之中而具¶
足成就弗差毫末況首出萬物應物而能言者乎昔¶
有梵僧來自五天見晉宮闕崇麗歎曰是與忉利天¶
何異但彼道力所成而此直業力耳余竊笑之是安¶
知我此妙力出生太虛容受寰宇曾何天上人間樓¶
觀之足云哉道人栖公憫世迫隘就其所欲書大方¶
廣佛華嚴經於方冊中其輕妙可以一掌置開編蠕¶
蠕如行螘熟視之其橫斜曲直重交反仄曲盡其妙¶
不翅如擘窠大書觀者填門歎未曾有佘欲稱贊是¶
無作之功乃說偈曰。¶

#+BEGIN_VERSE
「　我聞尊者龍勝師應供曾入娑竭海龍宮微塵妙章¶句目所一瞥輒能誦流於五天及震旦為熱惱中甘¶露門唯道人棲出其後願力猛利思精特能於方策¶紙墨間書此大經十萬偈誦於蝸舍巢庵中了然如¶在龍宮見觀者種性有差別愛慕皆生殊異想要當¶諦觀一塵中亦有無邊妙經卷昔有智人破此塵十¶方世界一切說以名塵故非斷空而可破故非寔有¶了此兩宗妙法門亦攝一切契經海譬如困臥俄頃¶際夢中所歷更千載乃知一念圓古今真實際中法¶如是一微塵妙不可測當知一一塵亦然譬如天帝¶網明珠珠體瑩然俱照徹一珠具足諸網珠一一珠¶中同遍入我今以此金剛句壞滅彼眾下劣想使悟¶塵中含此經奚方冊中乃驚異咨爾山君河樹神各
<pb:KR6q0193_J_019-0666a>¶各當憶本願力要當勇猛勤守護勿令邪念輒蠹侵¶毗藍風吹須彌盧劫火焚燒大千界為攤此經一切¶處使其涼曝各得所我此現前佛子等作是觀者名¶正觀稽首十方調御師剎剎塵塵為作證」
#+END_VERSE
¶

** 小字金剛經贊¶

瓊上人以飽霜兔毫數莖束為筆其銳如麥芒臨紙¶
運肘快等風雨書金剛般若經於兼寸環輪中望之¶
團團如珠在薄霧間即而視之其行如人挽髮作煙¶
鬟自非思力精微何以臻此哉為之贊曰。¶

#+BEGIN_VERSE
「　昔有佛子根猛利能觀空性則是色欲顯空色不思¶議仰空書此金剛句至今風雨被原野諸樵牧者集¶其下乃知肉眼不能見譬如水中有鹽味唯道人瓊¶思精奇能觀色性即是空視此纖管大如椽揮翰如¶行九軌道故於兼寸環中備足廣大言說身世人可¶見不可讀譬如嬰兒親崖蜜我於此經能證入初中¶後善三法門忽然落筆如建瓴不復現行生倒想由¶色空觀入諸境奏刀肯綮無全牛盡持此法施群生¶甚微細智願同證」
#+END_VERSE
¶

** 臨川寶應寺塔光贊¶

#+BEGIN_VERSE
「　維寶應寺律師寶覺大士慕寂修大殿之崇成妙天¶下之壯麗有光夜現于塔萬眾為之作禮光雖不言¶而意傳蓋旌功德之殊異客疑余之言曰光不言則¶是光嘗言塔意傳則是塔有意寧有是理余曰佛以¶光為舌說華嚴之法門又以塔為耳聽法華之妙義¶所以明根塵之同源而情與無情之不二也嗟眾生¶之顛倒分色身之臭味苟返流而證真遺六用而俱¶棄非特塔光而已一切諸法皆如是故葵藿向日而¶回旋磁石與鍼而冥契空桑能孕賢聖山嶽解呼萬¶歲夫豈不然哉客曰塔廟之在震旦者不知其幾胡¶為皆無光見而此塔獨爾耶於是甘露滅笑曰譬月
<pb:KR6q0193_J_019-0666b>¶之在天影落眾水水濁則月隱水澄則月現月故常¶明而以水之濁清故見不見爾吾以是知此邦民信¶心清淨所以致此奇瑞我作贊辭非止見聞隨喜又¶以為翰墨之游戲也」
#+END_VERSE
¶

** 東坡畫應身彌勒贊¶

東坡居士游戲翰墨作大佛事如春形容藻飾萬像¶
又為無聲之語致此大士於幅紙之間筆法奇古遂¶
妙天下殆希世之珍瑞圖之寶相傳始作以寄少游¶
卿上人得於少游之家二老流落萬里而妙觀逸想¶
寄寓如此可以想見其為人余還自海外見於湘西¶
謹拜手稽首為之贊曰。¶

#+BEGIN_VERSE
「　唯老東坡秀氣如春游戲翰墨撾雷翻雲偶寄逸想¶幻此沙門了無一事荷囊如奔憨腮膰腹行若不聞¶眾生狂迷以利欲昏如一器中鬧萬虻蚊吾未暇度¶駝臥猿蹲傲倪一世隨處乾坤」
#+END_VERSE
¶

** 出檀衣贊二首¶

#+BEGIN_VERSE
「　古佛身上衣佛佛相付授慈母愛兒心鍼鍼自成就¶是故吾雙峰自少至白首護惜如鏡奩一塵不敢受¶何以出檀名此時無別慮如持油缽行如躡獨木渡¶永懷毗尼藏一旦成萬古紛紛五群眾來觀亦頂禮¶平時放逸心化作額間泚將見衣匣前泚流似江水¶咨爾淮山神守護當奉職無使塵涴侵無使雲潤濕¶諦觀不敢瞬心折三歎息」
#+END_VERSE
¶

#+BEGIN_VERSE
「　此出檀衣慈母授我不敢手撲矧敢覆臥五十餘年¶儼臨清眾寒暑不易盡形受用師後當知商那和老¶於母腹中披九枝草」
#+END_VERSE
¶

** 傳衣閣贊¶

#+BEGIN_VERSE
「　達磨信衣轉相傳付四傳至今今以付汝受授惟艱¶命如懸絮法遍沙界此衣乃住想見峰前父子相語¶唯僧行月以閣其處坐令朱欄環達雲雨」
#+END_VERSE

<pb:KR6q0193_J_019-0666c>¶

** 栽松道者真身贊¶

#+BEGIN_VERSE
「　生死變滅如漚在海無有處所浩然茫昧而此老人¶游戲自在出死入生初無限礙譬如壯士脫袍著鎧¶令鎧與袍儼然相對是故山中兩身俱在凡夫眾生¶為眼所蓋為抉其膜使生光彩」
#+END_VERSE
¶

** 定身巖贊¶

#+BEGIN_VERSE
「　淮山深處容我卓錫樹下經行巖間宴寂六十餘年¶脅不至席天子三詔掉頭不應知不可致南向加敬¶山搖海驚天空地迥後代兒孫則反於是如乳中蟲¶貪嗜世味我尋其跡為隕涕淚」
#+END_VERSE
¶

** 五祖慈覺贊¶

#+BEGIN_VERSE
「　龍湖山上霹靂馬駒潭畔門庭千聖莫能窺測十地¶望崖震驚霜露果熟推出白蓮峰下芬馨不受聲名¶控勒逸群勝氣英靈試問是何宗旨東山雲霞空青¶海堂室中神穎汾陽直下雲仍」
#+END_VERSE
¶

** 癩可贊¶

#+BEGIN_VERSE
「　父伯固兄養直父超絕兄豪逸家世風流稱第一二¶祖名三祖疾名是虛疾是實詩成舌頭翻霹靂」
#+END_VERSE
¶

** 醉僧贊¶

#+BEGIN_VERSE
「　我愛龍眠老居士筆端談笑了萬事君看一時拈破¶筆畫作醉僧醒時意此是沙門絕妙門不妨隨處有¶乾坤曚滕流涎枕臂臥破柱疾雷殊不聞」
#+END_VERSE
¶

** 石霜普照珂禪師贊¶

#+BEGIN_VERSE
「　漆瞳照座骨相巉巖橫拈麈拂寒擁雲衫五住名剎¶道振湘南是誰之子親見雲庵」
#+END_VERSE
¶

** 疏山仁禪師贊¶

古老衲住山多託物寓意既自游戲亦欲悟人如紫¶
胡之畜犬道吾之巫衣端笏獨雪峰歸宗西院皆握¶
木蛇故雪峰寄西院偈云本色住山人且無刀斧痕¶
余元符間至疏山見仁禪師畫像亦握木蛇嘗有問
<pb:KR6q0193_J_019-0667a>¶
者曰和尚手中是什麼物荅曰是曹家女因歎其孤¶
韻超拔能清涼熱惱為作贊曰。¶

#+BEGIN_VERSE
「　三支習氣其毒熾然熏烝識心盤屈紏纏眾生不明¶橫生疑怖忽然見之輒自驚仆空花世間本離生滅¶廓然十方露其窘穴唯矬師叔是大幻師與奪萬法¶自在娛嬉乃知大千皆公戲具手中木蛇是曹家女」
#+END_VERSE
¶

** 汾陽昭禪師真贊¶

#+BEGIN_VERSE
「　維摩杜口釋迦饒舌動容顧瞻非默非說雖宣一字¶不露點墨稽首汾陽千聖同轍」
#+END_VERSE
¶

** 翠巖真禪師真贊¶

#+BEGIN_VERSE
「　我方涇渭同流笑中軟頑滑頭為君人境俱奪鬧裏¶白拈巧偷如水洗水相樓打樓從來脫略無窠臼接¶得南泉嗣趙州」
#+END_VERSE
¶

** 慈明禪師真贊¶

鍾山僧遠庵居五十年而二十年掬澗而飲長安窺¶
基三車隨行而一車酒胾逍遙羅什口析妙義而畜¶
靡嫚之倩曰吾有欲障清涼澄觀已任大教而畏五¶
色糞且以十願律身是四比丘者舉人類精奇風流¶
相映何其制行乃爾相戾耶蓋知其所同者道所不¶
同者跡故其所履正權異救時存道皆非苟然使其¶
無權時之智則教之延遠要未可必也傳曰神而明¶
之存乎其人非特為教者為然則傅大士其悲智所¶
施亦然也故吾慈明禪師汾陽昭之嗣黃龍南之師¶
南之玉立有清涼之風昭之精嚴挺鍾山之操而公¶
獨平等逆順嬉戲垢污甚於基什而其道能支臨濟¶
與日月爭光真不纏凡聖超然不測人也自公化去¶
六十年而余始至其廬拜其塔瞻其像稽首為之贊¶
曰。¶

#+BEGIN_VERSE
「　緣生諸法名體絕如空字身水魚跡是無相門緣寂¶宗一切智智差別海公於是中如法船汎然出沒無
<pb:KR6q0193_J_019-0667b>¶所畏使諸游者心泰定種種驚怖成虛空平生神兵¶雙不借玄機不動萬象驚而公宴坐不言中諸有求¶心如古井鈍根阿師終聽瑩法味迷醉如惺惺矍然¶奮迅為一戲句裏明人揳出揳紫金鎖骨眠空山吁¶嗟音容不可覿當知其聲如雷霆稽首慈明常出現」
#+END_VERSE
¶

** 郴州乾明進和尚舍利贊¶

余觀崇進和尚舍利於南嶽福嚴寺炷香臨盤以箸¶
點之隨箸而升如露之將零投于脆缾彷佯而行如¶
魚之在淵又觀其畫像方頤揕口神情靜深若不可¶
犯干者門弟子惠覺謂余言吾師衡陽伍氏子早依¶
南臺正悟然禪師落髮焉受具游方餘三十年所至¶
以荷眾稱福嚴長老保宗新其寺殿閣宏壯妙天下¶
師寔董其事郴州以乾明寺命師居之而弗演法或¶
問之曰我第與衲子作粥飯主人耳其敢荷此事而¶
天姿直亮寡言笑道具余不置一錢牧眾以公攝物¶
以慈以故道俗歸之如雲退客香山元符三年五月¶
十二日順寂壽七十有七臘五十有五臨終謂眾曰¶
我即死達旦便當火之以灰投江中勿稽留也魔事¶
將戲汝曹矣言訖而寂眾不忍留兩夕梵唄郡吏遽¶
至責以慢禮悉拘系其眾因相視驚異魔事之言有¶
徵也荼毗之日天地清明燼餘得舍利甚多觀者爭¶
分之至漬汰所焚之地有得之者筠谿曰生有志行¶
神化不亂可也火風壞滅殊異發生可也而一官吏¶
至乃能前知豈偶然也哉乾明所養至此弟子又能¶
事之如生久而不忘有古高僧之風為之贊曰。¶

#+BEGIN_VERSE
「　李廣射虎石為之穿耿恭祝井涸為之泉忠孝所致¶如響荅焉公亦何為飢餐困眠人初莫測公豈自言¶戲為火浴朽者明鮮舍利粲粲玉碎珠圓乃至所養¶蓋其云全天全之妙非麤不傳如春在花如意在絃¶嗤嗤橫目氣凌雲天死未及寒化為腥膻矧投于火
<pb:KR6q0193_J_019-0667c>¶不作腥煙安有萬手收此精堅維德之一垔所拳拳¶死生之大卒莫能遷公初設心唯此是專不祈人知¶人趨如川終必有驗理之固然我作贊詞豐碑以鐫」
#+END_VERSE
¶

** 南嶽彌阤和尚贊¶

#+BEGIN_VERSE
「　與之食則食與之衣則衣無衣衣木葉無食食土泥¶為人汲樵牧僅存骨與皮其道不可致天子南向師¶出家有如子我亦著伽梨」
#+END_VERSE
¶

** 宣律師贊¶

余游總持寺基大師以宣律師像為示旁有多聞天¶
王太子上足玄暢唐咸通三年筆也基求贊贊曰。¶

#+BEGIN_VERSE
「　此毗尼藏三世完堅願王手封款識具全死生之烈¶不能變遷何以至之正知則然何人逸想以筆墨傳¶跏趺俯視頹然深淵天神護持弟子敬虔我拜稽首¶淚滴九泉法道陵夷障雲蓋纏乃於是時瞻此釋天」
#+END_VERSE
¶

** 嵩禪師贊¶

#+BEGIN_VERSE
「　歐陽之學師宗於世其徒喧闐攻我以喙童首儒林¶氣索力屈公於是時粹然一出天縱之辯武庫縱橫¶璜璣捍我如護目睛義如串肉理如析薪一時名譽¶聳動縉紳世尊舉身毛孔俱笑如公語言筆下皆妙¶六物不壞未易致詰豈其踐履明驗之力宗教之衰¶河壞山摧冠巾緇衲其寒如灰拂拭塵翳見冰雪容¶拜起而喟涕落無從」
#+END_VERSE
¶

** 雲庵和尚贊三首¶

雲庵出黃龍之門為臨濟九世孫種性殊勝契悟廣¶
大指示心要辯如曹谿決擇教乘論如棗柏作為偈¶
句辭如寶公履踐明驗精如永嘉退居雲庵時已七¶
十餘幻滅都盡惠光渾圓可以想見其遺風餘烈門¶
人德洪謹拜手稽首為之贊曰。¶

#+BEGIN_VERSE
「　於自住境見與見緣如夢能所如蜜中邊惟具正眼¶入此三昧如妙蓮華出緣生海祖師活意如來密機
<pb:KR6q0193_J_019-0668a>¶成就眾生如鶤鵬飛使其自化不由他悟秀出叢林¶光于佛祖趨滅陝右誕生江南暗中五色天下雲庵」
#+END_VERSE
¶

#+BEGIN_VERSE
「　槁容而毳衣殆不逾於中人而於祖道顛危之秋勃¶然而中興知我亦何幸自幼及壯出入其戶庭俯仰¶其藩籬而其道德之精華未能略窺其毫微譬如戴¶天履地於終日而其高明深厚所不能知惟聞孔子¶之歿一百年而生孟子釋迦之寂二千歲而有禪師¶拜手稽首堂堂乎三界之依者耶」
#+END_VERSE
¶

#+BEGIN_VERSE
「　三玄銓量設選佛科邪師壞之付授外訛以陷虎機¶擊其頹波不動聲氣怖走天魔」
#+END_VERSE
¶

** 潛庵源禪師真贊三首¶

#+BEGIN_VERSE
「　十年積翠侍立學得眼橫鼻直平生氣壓叢林問著¶左科背聽一庵深藏霹靂舌從教萬象自分說百非¶四句無處蹲孤風照人眾星月」
#+END_VERSE
¶

** 僧求潛庵贊¶

#+BEGIN_VERSE
「　德臘俱難及一庵江寺隈敢稱少室後親見老南來¶鬢雪殘零盡心花爛熳開若言只這是九尾似黃能」
#+END_VERSE
¶

** 游龍山斷際院潛庵常居之有小僧乞贊戲書其上¶

#+BEGIN_VERSE
「　趙州只有一個齒潛庵一個恐不趐雖然下下都咬¶著鹹酸自分鹽醋味龍興古寺曾閉門斷際雲孫第¶十世勸人莫信馬大師一口吸盡西江水」
#+END_VERSE
¶

** 靈源清禪師贊五首¶

#+BEGIN_VERSE
「　辯如玄沙有邊幅韻如睦州出風骨默然而說心自¶昭八荒光明寄毛粟獨立南榮山嶽峻臨濟欲傾不¶敢覆笑橫玉麈氣如春一堂嚴冷天魔哭」
#+END_VERSE
¶

#+BEGIN_VERSE
「　衲子無處摸索畫師筆筆畫著山僧醉眼難憑付與¶眾人彈駁似則打殺靈源不似幀子燒卻」
#+END_VERSE
¶

#+BEGIN_VERSE
「　魔外如驚濤大願真砥柱生與海眾同沒與海眾處¶兀然引帶笑不言從教大地山河語」
#+END_VERSE

<pb:KR6q0193_J_019-0668b>¶

#+BEGIN_VERSE
「　風度凝遠杳然靖深如春在花如意在琴雖甚昭著¶莫可追尋蹶起臨濟如磁石針」
#+END_VERSE
¶

#+BEGIN_VERSE
「　披衣肯來奔百川而地喘袖手歸去碧一天而電收¶閉門無個事兀坐青兩眸喝月倒行前日令呼山入¶坐上簾鉤」
#+END_VERSE
¶

** 雲蓋智禪師贊¶

#+BEGIN_VERSE
「　洞徹汪洋高明廣大如天蓋空如月出海宴坐一室¶不動客[支/(廾-一)]而使衲子望崖而退此其整臨濟頹綱之¶大概也至於不得已而有言則若邵平瓜甜而根蔕¶苦羅生隱身而露衣帶欲得靈妙常令不暗復不昧¶此余見之而必再拜也」
#+END_VERSE
¶

** 雲蓋生日三月初七報慈僧持真求贊¶

#+BEGIN_VERSE
「　平生脊骨生鐵鑄就關門理鉏揎起兩手禪者見之¶立不敢久問未及荅已欲返走如老黃龍機鋒如英¶邵武健叟如雪峰之嶮如百丈之壽末後報慈寺中¶笑中打箇筋斗試問是何宗旨代云合取狗口」
#+END_VERSE
¶

** 黃龍草堂清禪師贊¶

#+BEGIN_VERSE
「　黃覺晚子死心季弟住黃龍山為十二世青春無背¶面空花有根蔕欲識晦堂背觸拳寒到黃河凍連底」
#+END_VERSE
¶

** 香城瑛禪師贊¶

#+BEGIN_VERSE
「　黃龍三關初豈拒人見者佇思剩卻法身祐公掉臂¶直截悅公追之絕塵維瑛寔兩公之後觀其滿腹精¶神木床足折續之以薪則三十年後當令天下聞之¶甚富見之甚貧也」
#+END_VERSE
¶

** 龍城智公真贊¶

#+BEGIN_VERSE
「　奉持毗尼珪璧無玷研味般若金剛有焰有萬其眾¶感以無心如象牙雷如磁石針住持此山垂三十白¶殿閣化成兒孫戢戢高明廣大不可形容稽首寄老¶後身寶公」
#+END_VERSE
¶

** 石頭志庵主贊
<pb:KR6q0193_J_019-0668c>¶

#+BEGIN_VERSE
「　自住石頭老無氣力一回上山一回氣急禪流相見¶問宗風一日兩度缽盂濕」
#+END_VERSE
¶

** 華藥英禪師贊¶

#+BEGIN_VERSE
「　以鐵作喙名無有雙老住回鴈道冠湘江神機之妙¶如鐘在撞為功德林為精進幢不動聲氣天魔自降¶懷我雲庵黃龍的嗣說法如雲縱橫放肆孰知此老¶膽氣相似大法付授良亦在此是名關西克家之子」
#+END_VERSE
¶

** 寶峰準禪師贊¶

#+BEGIN_VERSE
「　洞庭無蓋虛空有口步水東山藏身北斗石門壁立¶萬仞踞地一聲哮吼驚得四序回旋喝下須彌倒走¶是謂湛堂老人不落威音之後」
#+END_VERSE
¶

** 芙蓉揩禪師贊¶

#+BEGIN_VERSE
「　望之翛然冰枯而天粹即之淵然雲閑而水止意坐¶石而情無住著故杖瘦藤而欲起人言即俗復即真¶出塵之相加冠巾非因引法忤聖主我宗僧俗兩不¶存五位正宗將仆地以手挈之閱人世屹然萬仞捍¶狂瀾荷負大法當如是紛紛鄙夫拜公像譬如螻螘¶見龍象驚魂已化千微塵豈特形容先沮喪火刀直¶裰誰得之醉李故時魚捕師嶺梅已熟莫咬破核子¶乞與寧馨兒」
#+END_VERSE
¶

** 妙高仁禪師贊¶

#+BEGIN_VERSE
「　春風入其肺肝秋色漱其毛骨名飛縉紳之間身臥¶雲泉之窟嶽頂鳳之真子僧中龍之的孫吹徹風前¶無孔笛露香和月落紛紛」
#+END_VERSE
¶

** 道林枯木成禪師贊¶

#+BEGIN_VERSE
「　揚廣山頭種性雷衡洞裏根苗法雲明暗體露道林¶知見香飄試問春風吹不起何如黃河凍連底十分¶似九不欲全一身兩號只這是大千戲以一塵攝又¶譬此塵取空劫置於掌間剔突圞撾鼓升堂普請看」
#+END_VERSE
¶

** 佛印璵禪師贊
<pb:KR6q0193_J_019-0669a>¶

#+BEGIN_VERSE
「　臨濟正宗有楊歧會化四十年叢林精彩唯端精神¶辯博無礙克肖其家溈仰猶在後出舒勤骨面氣概¶始自太平遂游智海如法中龍游戲三昧璵也其後¶斫額前輩要識當年栗棘蓬白藕火中香不改」
#+END_VERSE
¶

** 溈山軾禪師贊¶

#+BEGIN_VERSE
「　天骨巖巖美髯玉頰冰雪在躬霹靂為舌軒昂萬僧¶眾星中月視其心胸山包海容大溈小興振其家風¶叢林百世見者肅恭」
#+END_VERSE
¶

** 報慈宣祕禪師贊¶

#+BEGIN_VERSE
「　二百員衲子領袖三十年叢林耆舊所至樓閣森然¶自然眷屬成就諸方度腳買鞋報慈就身剪裁莫嫌¶此老無巴鼻曾見西堂古佛來」
#+END_VERSE
¶

** 臨平慧禪師贊二首¶

#+BEGIN_VERSE
「　釘空露痕跡補雲留罅隙目機銖兩中思慮所不及¶象王卓立回旋師子翻身跳躑眼光常蓋人天對面¶識與不識識則火外有熱不識則水中無濕劈破雲¶門一字關個中乾燥如瓊液」
#+END_VERSE
¶

#+BEGIN_VERSE
「　㘞氣秋腴雪秀目椹口其骨臨濟其髓雪竇袖手儼¶然不落滲漏一千龍象之冠七世雲門之後君看一¶句當機笑中脫略窠臼」
#+END_VERSE
¶

** 上藍忠禪師贊¶

#+BEGIN_VERSE
「　一法能知一切法應機全不差毫髮如是知見如是¶解於一切法中對待平生脊梁硬如鐵衲僧尋思心¶智絕城中一室冷如冰篆煙滅盡灰如雪」
#+END_VERSE
¶

** 雙峰演禪師贊¶

#+BEGIN_VERSE
「　三關洞開無鎖扃汝自艱難起戰兢師過此關悉閒¶暇掉臂徑趨呼不應如春消冰自渙釋如鯤化鵬誰¶使令歸來笑搭出檀服依舊淮山千萬青」
#+END_VERSE
¶

** 雲庵和尚舍利贊¶

政和七年五月戊申法侶集于寂音堂佛鑑大師淨
<pb:KR6q0193_J_019-0669b>¶
因以小玉瓶跪注于盤鎗然有聲璀粲五色謂余曰¶
此汝師舍利也於是矍然再拜悚觀小大如米豆瑩¶
明淨圓然其色多如玉者因嘗親見其火浴道俗觀¶
者數千人皆得之哀慕之聲震山谷後月餘兒稚汰¶
其灰猶有舊者自近世南州大士之化其靈驗奇瑞¶
彰大殊異如雲庵者以一二數嗚呼尚忍言之將畢¶
世護持作隨身叢林依歸老則求有道而能文者銘¶
之藏名山使後世知臨濟九世之孫傑大偉奇如此¶
因之志可佳也門人德洪謹再拜稽首為之贊曰。¶

#+BEGIN_VERSE
「　是身夢境一塵垢分段苦業所成就折旋俯仰誰使¶之皆汝一念顛倒想若言此身非念倫云何想中可¶傳令乃知妄想融通趣如露如幻如雲影念清淨則¶身光明念雜想則身垢穢君看火力初無情聖凡偽¶真俱發夢雲庵偏得老南道粹然一出支臨濟平生¶慈悲喜捨力及樂說辯智慧光大願所熏精進幢上¶契佛祖超情見至妙要非麤不傳憫世狹劣示小者¶稽首作贊示同學千載叢林有耿光」
#+END_VERSE
¶

** 死心禪師舍利贊¶

余不識禪師靈源以為法門畏友山谷以為禪林奇¶
秀以靈源山谷之慎許可而詩詞禪偈相多如是則¶
叢林未識未見者何敢疑哉雅尚座出舍利為示謹¶
為之贊以結他日法會歡喜之緣贊曰。¶

#+BEGIN_VERSE
「　地水火風動暖堅濕是中何從出此堅實蓋眾生心¶引大法力化為光明圓粹五色稽首死心罵人老賊」
#+END_VERSE
¶

** 寂音自贊四首¶

#+BEGIN_VERSE
「　竄朱崖軍而生還遭黃茆瘴而復活陷於采石而不¶死囚於并門而自脫夜行有披袖神光露臥醉厭糟¶醇濁魔外熟視之無如之何佛祖不得已與之酬酢¶兩眼入鬢頭髼鬆手中木蛇毒如藥」
#+END_VERSE
¶

#+BEGIN_VERSE
「　三玄綱宗壁立崔嵬攀緣路絕熱惱心灰如化鯤鵬
<pb:KR6q0193_J_019-0669c>¶不借風雷蓋自化耳寧有法哉汾陽此祕寂音揭開¶手提大千毫端往來」
#+END_VERSE
¶

#+BEGIN_VERSE
「　不似成背似其成觸隨汝顛倒直中有曲拋在言前¶剔鶻崙擬議令渠總滅門平生活計無窖子真是汾¶陽五世孫」
#+END_VERSE
¶

#+BEGIN_VERSE
「　隨緣放曠索爾虛閑未埋白骨且看青山」
#+END_VERSE
¶

** 毛女贊¶

毛女者秦始皇宮嬪也二世時逃入華山遂得道季¶
子圖之書室請余為之贊贊曰。¶

#+BEGIN_VERSE
「　不嗅梨花而撚紫芝不穿雲袖而披槲衣何以風神¶洞如冰雪使人見之眼寒心折如麝有香以缶覆焉¶透塵透風種性則然又如煙雨過孤山宅於荒寒中¶微見春色圖之壁間是真過秦季子好德白髮日新」
#+END_VERSE
¶

** 唐李侍中畫像贊¶

#+BEGIN_VERSE
「　余觀李侍中秀骨開張英氣橫逸想見蔡州雪晚縳¶吳元濟時公平元濟如舉捶逐鼠無難事唯不殺用¶李祐鞬櫜見裴度使市不改肆如乃翁此公之所養¶真足以卓絕有唐之名將矣嗚呼賢哉」
#+END_VERSE
¶

** 解空居士贊¶

#+BEGIN_VERSE
「　空若不解即是斷空解若不空即是法執是故居士¶獨號解空窠曰不立凡聖豈存是誰宗旨臨濟仍雲」
#+END_VERSE
¶

** 東坡居士贊¶

#+BEGIN_VERSE
「　家孝友以為鄉塾道德以為基橫忠義之勁氣吐剛¶方之談辭視閻浮其一漚而寄夢境於儋耳開胸次¶之八荒而露幻影如蛾眉此其大凡也屬熙豐之勃¶興追舜禹之有為常一出而事誤則袖手悠然而去¶之如鳳如麟而瑞冠一世非雷非霆而名震四夷造¶裨販之中傷嗟妒忌之何知方其茹拳而微醉以翰¶墨為娛嬉則倒用祖師之印檄萬古而疾馳如河漢¶之流無有窮極如煙雲之出無有定姿欲錄之以藏
<pb:KR6q0193_J_019-0670a>¶則懼六丁之竊取要當以日月為字而天為碑可乎」
#+END_VERSE
¶

** 山谷老人贊¶

#+BEGIN_VERSE
「　蓋九州以醉眼而其氣如神藻萬物以妙語而應手¶生春排黃龍之三關則凡聖之情不敢呵止豎寶覺¶之一拳則背觸之意不立鮮陳世波雖怒而難移砥¶柱之操詩名雖富而不救卓錐之貧情如維摩詰而¶欠散花之天女心如赤頭璨而著折角之幅巾豈平¶章佛法之宰相乃檀越叢林之韻人也耶」
#+END_VERSE
¶

** 華嚴居士贊¶

#+BEGIN_VERSE
「　遍界難藏而應緣震旦通身是眼而現形宰官粲如¶景星矯如翔鸞販夫灶婦欣聞悅觀醫國法門筆端¶三昧奮迅出入遊戲自在居然不容世議迫隘夢游¶海南御風騎氣覺來浙東有口如耳且置是事聊觀¶其一戲以稱性印印毛印海光生佛僧沮卻魔外惟¶我可與此道人遊乎大華嚴毗盧法界也」
#+END_VERSE
¶

** 李道夫真贊¶

#+BEGIN_VERSE
「　眼蓋九州韻高一世儼玉山富貴之豪洗士林寒乞¶之氣挫萬化於筆端置八荒於胸次邁往不屑不可¶犯干意輕邴吉情追謝安軒特秀發乃爾禿巾椹褐¶婆挲步趨合在玉堂金鑾山澤不可窺測所以納垢¶汙麒麟不可繫羈所以異犬羊正恐橫風月之笛披¶雲錦之裳騎元氣之背而游無何有之鄉」
#+END_VERSE
¶

** 蔡元中真贊¶

#+BEGIN_VERSE
「　德以退為進謙以後為柄跡以暗而彰麝匿缶而香¶視夫子之胸次若螻蟻其侯王方罾繳而去之登千¶仞而翱翔與夫蒼顏槁項論博南策未央者殆各夢¶而同床乎」
#+END_VERSE
¶

** 王宏道舍人贊¶

#+BEGIN_VERSE
「　翛然無累之神見此有道之器韻收一代之風流骨¶含奕世之富貴節臨事而不奪貌甚威而常喜方其
<pb:KR6q0193_J_019-0670b>¶少壯則酒闌說劍橫槊賦詩名動塞壘及其倦也則¶浮沅湘上衡霍盡室行於山水至於醉心翰墨傾倒¶肺懷則有王右轄吳武陵之風味馳至金城而忠欸¶乃著罷歸玉關而功名自至者皆非壯歲庸詎知此¶老人獨不如是乎」
#+END_VERSE
¶

** 同達道通判贊¶

#+BEGIN_VERSE
「　韻出縉紳秀見眉鬚矯絳闕之風度宜玉堂之步趨¶有人所盡有無人所當無而乃袖補袞之手而弄雲¶泉以自娛也余安能探其歸宿獨見於皮膚蓋神於¶酌古僻於譽書求於古人則謝幼輿王子敬之徒歟」
#+END_VERSE
¶

** 韓廉使奉御贊¶

#+BEGIN_VERSE
「　幅巾椹衣杳然深靖坐蘚石床橫玉麈柄松聲度曲¶笑作風聽是故有琴絃索不整人徒見其神和氣平¶頹然委順至於垂紳正笏守法奉命則活人之色嚴¶毅勁正特不受富貴所吞而有山林之韻究其心胸¶山包海容表裏不隔八窗玲瓏蓋遊戲人間之出世¶扶持洞上之宗風者也」
#+END_VERSE
¶

** 毛季子贊¶

#+BEGIN_VERSE
「　季子逸群矯難控御跡寄黃塵名在紫府觀此風鑑¶無以為喻但見其清卻梅林之風秀等蘭叢之露妙¶文章之吐鳳視功名其破釜我欲醉袖之旁更畫凌¶波之女使其他曰歸道山渡弱水而驂風馭」
#+END_VERSE
¶

** 曾逢原待制真贊¶

#+BEGIN_VERSE
「　冠冕道德被服文武所臨有聲最宜荊楚果於去惡¶發姦破柱為國金湯折衝尊俎廣平南海乖崖西蜀¶如雪中春和而嚴肅名聞乳兒威被草木能作豐年¶茂我百穀筆下煙雲胸次丘壑風流餘韻與世酬酢¶至於談禪氣壓諸衲戲以法界玩于掌握補袞之線¶調鼎之手笑而不言置之懷袖咨爾邦民再拜稽首¶潭非久留歸相明后」
#+END_VERSE

<pb:KR6q0193_J_019-0670c>¶

** 夢蝶居士贊二首¶

#+BEGIN_VERSE
「　俯看人世一漚起滅失腳來游夢入螘穴前身後身¶獨臨兩鏡左右見之不雜其影眉目秀發嫩木含春¶風度凝遠霽月洗雲葉屋花房玉堂金宇我視睨睨¶渠方栩栩」
#+END_VERSE
¶

#+BEGIN_VERSE
「　余觀此老神光渾圓道骨粹剛唾零功名眼蓋候王¶何為鬚髮滄浪被此朝章乎豈非如茅容殺雞毛義¶捧檄但欲致慈母之一笑安知有佳客之在旁也所¶以袖補天之妙手祕醫國之奇方獨游戲於富貴如¶蝶棲宿於花房占百年之閑適寄一夢於幽香千花¶百卉金馬玉堂麗風日之醇釅遍雨露之恩光遙增¶擊而栩栩亦何異一丘一壑之相羊耶」
#+END_VERSE
¶

** 潘延之贊¶

#+BEGIN_VERSE
「　毗盧無生之藏震旦有道之器談妙義借身為舌擎¶大千以手為地機鋒不減龐蘊而解文字禪行藏大¶類孺子而值休明世舒王強之而不可神考致之而¶不起此天下士大夫所共聞然公豈止於是而已乎」
#+END_VERSE
¶

** 郤子中贊¶

#+BEGIN_VERSE
「　師黃叔度以𡎺太平之基追韓退之以策翰墨之勳¶故語妙如其渾厚論高如其精神超然挺特華裾逸¶群富貴之氣已如透花之春色功名之志又如欲雨¶之層雲禿巾折角置之巖石亦不以為屈長劍拄頤¶圖之凌煙亦不以為伸蓋虛以閱世不可得而疏親¶也耶」
#+END_VERSE
¶

** 李運使贊¶

#+BEGIN_VERSE
「　風度凝遠和氣如春綠髮授道精敏絕倫名冠縉紳¶挺然忠義知國知兵如唐陸贄頃者天府奉使江南¶晝錦之榮父老聚觀頓節西州盜發江浙提師百萬¶蕩其窟穴凱旋而還口不言功但欲使民生於死中¶重臨南楚化行郡邑如春在花不見痕跡恢躁坦夷
<pb:KR6q0193_J_019-0671a>¶相親難忘視其胸次山包海藏宜宿玉堂宜在黃閣¶跬步可待昂霄聳壑長沙之民自懷其私龕此畫像¶飲食必祠」
#+END_VERSE
¶

** 簡緣居士贊¶

#+BEGIN_VERSE
「　言似簡緣公法身有比並不似簡緣公法身有少剩¶平生赤吉歷兩眼光迥迥拾得大士打門椎掣肘歸¶去叫不應開箇鋪席在街頭有藥只解醫禪病」
#+END_VERSE
¶

** 瓦瓢贊¶

南昌西山有異人年三百餘面有孺子之色多往來¶
蒲城弋陽之間童稚呼以為萬公宣和二年重九歿¶
於朝奉郎宣驥駿元之家以大甕二口合而葬之後¶
圃十月弟子簡素先生用臨川隱者馬安道之語來¶
發甕但餘瓦瓢獘履而萬公不見蓋尸解也明年十¶
月簡素客湘西之南臺寺追繹其師之懿行潛德出¶
此瓢以相示戲為之贊。¶

#+BEGIN_VERSE
「　異哉此瓢修吭矬身弗生瓜蔓生陶家輪我疑其中¶藏十洲春昔有列仙雜于市人屋簷懸之自旦及申¶輒入其中偃仰而臥而樓居者見之膽破遂從之游¶推擠莫可挽而同登相向而坐如四老人會商山果¶唯簡素公道貌天容豈其人歟出處略同道山巋然¶弱水之東何時來歸泠然御風而以此瓢挂之瘦笻¶我作妙語天葩粲紅」
#+END_VERSE
¶

** 許彥周所作墨戲為之贊¶

#+BEGIN_VERSE
「　異哉土蛇登樹而怒怒見脊尾口眼可懼王孫地坐¶氣讋毛豎欲去不敢攀枝而顧豐狐行藏心常愧負¶見之而走敏若脫兔孰能傲然如此老樹與之相親¶不驚不怖問何能爾以無我故酒色海中有萬奇趣¶不出二種猜疑掉舉蓋無常蛇終不赦汝居士圖之¶以警未悟覺範一見笑掌為拊」
#+END_VERSE
¶
石門文字禪卷第十九
<pb:KR6q0193_J_019-0671b>¶

