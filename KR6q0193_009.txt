# -*- mode: mandoku-view; -*-
#+DATE: 2016-06-08 5:32
#+TITLE: 石門文字禪
#+PROPERTY: CBETA_ID J23nB135
#+PROPERTY: ID KR6q0193
#+PROPERTY: SOURCE Jiaxing Canon Vol. 23, No. B135
#+PROPERTY: VOL 23
#+PROPERTY: BASEEDITION J
#+PROPERTY: WITNESS CBETA
#+PROPERTY: LASTPB <pb:KR6q0193_J_009-0615a> 
#+PROPERTY: JUAN 9

 石門文字禪卷第九¶
宋江西筠溪石門寺沙門釋德洪覺範著¶
門人覺慈編錄毘陵天甯法雲堂校¶

** 排律¶

** 次韻曾候見寄¶

#+BEGIN_VERSE
「　客食石門寺而今僅兩年衰遲嗟我老邂逅識君賢¶聖域人稱亞儒林秀譽先未揎攀桂手已許買山錢¶壟麥秋期近庭槐晝影圓方思歸去日忽得寄來篇¶意合蒙推獎情親出愛憐格幽凌雪勁詞錦照人鮮¶把玩欣無猒行吟卻悵然句追工部袂氣拍翰林肩¶世已驚殊異名宜改半千永懷風露重遶遍舊池蓮」
#+END_VERSE
¶

** 王舍人路分生辰¶

#+BEGIN_VERSE
「　貴出賢王裔宗連母后因秋容漱毛骨春色照簪紳¶報國忠誠著驚人句法新慣看青禁月屢夢玉關塵¶博古知無敵窮經亦絕倫後宵通七夕今日是生辰¶佳氣凌湘浦非煙壓楚闉綠醽浮白螘綺席繞花輪¶壽綴諸天獻詞容野客陳不凋蟾窟桂難老海山春¶已作瞻雙闕行看據要津功名先入手圖畫在麒麟」
#+END_VERSE
¶

** 閻資欽提舉生辰¶

#+BEGIN_VERSE
「　節序春將半風光過上旬人間識英物地上見麒麟¶凍雨晴還暗非煙夜達晨懽聲動湘楚和氣滿簪紳¶孝友疑無比恢疏亦絕倫一身渾是德終日不違仁¶夢已游青禁行當侍紫宸立朝知大體博古見全醇¶詩妙終聯鼎文高類過秦公廉清似玉剛正凜如神¶幙下名流集堂中綺宴陳貫珠歌白雪浮蟻皺紅鱗¶自幸承顏舊仍容造膝頻何時渡弱水同看十洲春」
#+END_VERSE
¶

** 陳奉議生辰¶

#+BEGIN_VERSE
「　華國生賢俊江山孕秀靈鴨頭淦水綠螺髻玉筒青¶敏捷收科第奇豪見典刑笑談回暖律詩句挾風霆¶官偶求彭澤才宜在漢庭麒麟橫逆氣鸑鷟斂修翎
<pb:KR6q0193_J_009-0615b>¶民訟多閒日棠陰自滿亭浪傳書課奏須看鼎彝銘¶仲夏逢佳節非煙聚杳冥數蓂餘一葉推道間千齡¶阡陌登豐後笙歌爛熳聽綺筵環妙麗壽斝捧娉婷¶歡洽連更燭情高促畫屏九衢花照夜萬井月開扃¶風颭銀河動天驚玉露零三台星密處旁有老人星」
#+END_VERSE
¶

** 次韻曾伯容哭夏均父¶

#+BEGIN_VERSE
「　青松傲霜雪事誤亦迍邅或脫斧斤厄則遭藤蔓纏¶北渠材砢礧聳壑色芳鮮不作千楹棟終為萬斛船¶那知過華屋長慟搖空鞭增擊疑仙去超搖棄我先¶但餘殷枕淚無復對床眠憶昨游湓浦曾同上紫煙¶春光隨杖履笑響落雲泉尚想登臨處仍哦唱和篇¶暗驚生死隔默數十三年臺憲登群彥秋風吹一鸇¶誅姦志未舍謀國疏空傳醉馭毛車度誰推日轂旋¶歲時嗟易得力命古難全報施徒云爾功名信偶然¶清忠光竹帛英氣斂山川哭子如臨敵當勾失短鋋」
#+END_VERSE
¶

* 五言律詩¶

** 湘上閒居¶

#+BEGIN_VERSE
「　夜清暑雨過四壁草蟲鳴一枕幽人夢半窗閒月明¶摧頹弘法志老大住山情忽憶陳尊宿編蒲度此生」
#+END_VERSE
¶

** 西齋晝臥¶

#+BEGIN_VERSE
「　餘生已無累古寺寄閑房睡足無來客窗空又夕陽¶叢蕉高出屋病葉偶飄廊起探風簷立飛蚊鬧晚涼」
#+END_VERSE
¶

** 秋夕示超然¶

#+BEGIN_VERSE
「　夜色已可掬林光翻欲流一鉤窺隙月數葉攪眠秋¶清境扶歸夢殘缸替客愁搜詩時畫席忽覺此生浮」
#+END_VERSE
¶

** 早春¶

#+BEGIN_VERSE
「　山中春尚淺風物麗煙光澗草殷勤綠巖花造次香¶浮根爭附絡細葉正商量好在幽蘭徑無人亦自芳」
#+END_VERSE
¶

** 送僧還長沙¶

#+BEGIN_VERSE
「　去袂不容挽子規真滑唇煙村相送處風物更撩人
<pb:KR6q0193_J_009-0615c>¶麥浪空翻日花房尚鎖春遙知到湘浦蘆橘恰嘗新」
#+END_VERSE
¶

** 次韻真覺大師瑞香花¶

#+BEGIN_VERSE
「　淺色鬧花堂清寒熏夜香應持燕尾剪破此麝臍囊¶有恨成春睡無人見洗粧故山煙雨裏寂寞為誰芳」
#+END_VERSE
¶

** 次韻誼叟悼性上人¶

#+BEGIN_VERSE
「　井美泉先竭犀殘角有通斯人難再得陳跡已成空¶麈尾夢應寄楞伽寫未終平生說禪口不見怒號風」
#+END_VERSE
¶

** 除夕和津汝楫¶

#+BEGIN_VERSE
「　今夕亦常夕人偏故國思不堪槎凍耳聽誦未歸詩¶家室諠譁後深簷雨雪時爐香待清旦此意有誰知」
#+END_VERSE
¶

** 啟明軒次朗上人韻¶

#+BEGIN_VERSE
「　澄滓動精色開軒萬象分光無回避處眼自覆藏君¶霞縷縈經軸煙絲減篆文個中無賸語題目是先聞」
#+END_VERSE
¶

** 回光軒¶

#+BEGIN_VERSE
「　暮色眩紅碧登臨聊倚欄日終猶返照坐穩可深觀¶夢幻諸緣寂圓明一顆寒洞然無向背莫作轉頭看」
#+END_VERSE
¶

** 次韻黃元明¶

#+BEGIN_VERSE
「　靜室依清几開書映隙光悟迷初不隔語默故難藏¶妙可忘情會深無以意量臨機辨神駿正要略玄黃」
#+END_VERSE
¶

** 寓鍾山¶

#+BEGIN_VERSE
「　生涯如倦鳥棲息此山中睡足誰呼覺煙消篆已空¶翻經欺眼力斜日借窗紅臥聽銅瓶泣青松萬壑風」
#+END_VERSE
¶

** 讀中觀論¶

#+BEGIN_VERSE
「　平生智眼濁塵劫著心深長向環輪上空將始末尋¶十方真寂滅一念去來今妙觀調琴指知誰解賞音」
#+END_VERSE
¶

** 對雪嘗水餅¶

#+BEGIN_VERSE
「　雪粲羅敷喜報春呈舞腰旋風寒正密到地暖還消¶輕薄凌梅蕊蹁躚攪柳條幽欣嘗水餅舉箸一長謠」
#+END_VERSE
¶

** 清明前一日聞杜宇示清道芬¶

#+BEGIN_VERSE
「　籬外花如海閒軒小寢驚最先聞杜宇更覺近清明
<pb:KR6q0193_J_009-0616a>¶雲怒必為兩風和拗得晴阿芬甘劣我笑裏恰詩成」
#+END_VERSE
¶

** 閒門¶

#+BEGIN_VERSE
「　杯飯終永日一裘支千秋餘生已無累此外復何求¶懶出門常閉欣眠榻可休拋書方手倦啼鳥破深幽」
#+END_VERSE
¶

** 四月十一日書壁¶

#+BEGIN_VERSE
「　夜久茅齋靜階泉遶珮鳴行高人莫識道遠自深明¶掃榻酬閑味依蒲任性情叢林終不負一衲傲平生」
#+END_VERSE
¶

** 次韻雲庵老人題妙用軒¶

#+BEGIN_VERSE
「　開軒閒隱几萬象競趨陪風揭松聲去雲推山色來¶觀身真作夢視世一浮埃日暮庭陰轉幽禽接翅回」
#+END_VERSE
¶

** 讀瑜伽論¶

#+BEGIN_VERSE
「　此生已無累一席可窮年細嚼寶公飯飽參彌勒禪¶懶修精進定愛作吉祥眠夜久山空寂唯聞遶砌泉」
#+END_VERSE
¶

** 鍾山有花如比丘狀出穠葉間王文公名為羅漢花僧請賦詩¶

#+BEGIN_VERSE
「　通力元無礙隨緣自應真此生花上露故現葉間身¶知見幽香在伽梨翠色新一枝聊把玩未愧鷲峰人」
#+END_VERSE
¶

** 寄題行林寺照堂¶

#+BEGIN_VERSE
「　聞說行林寺杳然叢秀間堂清開水鏡山好理煙鬟¶有霧窗呵暗無塵扉自關人牛今不見蓑苙兩俱閑」
#+END_VERSE
¶

** 與性之¶

#+BEGIN_VERSE
「　物外不可必相看一笑休好山終入手墮甑懶回頭¶知復何時見聊為此日留定難瞞道眼得喪兩浮漚」
#+END_VERSE
¶

** 僧求曉披晚清二軒詩二首¶

#+BEGIN_VERSE
「　披衣汲南澗落葉在庭除獨立無人見幽行偏自如¶嫩寒冰齒頰精色到衣裾卻倚蒲輪坐橫看貝葉書」
#+END_VERSE
¶

#+BEGIN_VERSE
「　旋螺堆空青重疊不容數夕陽穿貫之濃薄自呈露¶數點沒煙鴻一聲伐雲斧殷床鐘未消流螢自開戶」
#+END_VERSE
¶

** 春日谿行¶

#+BEGIN_VERSE
「　側布寶坊地白沙楊柳灣憶曾嬰死禍不自意生還
<pb:KR6q0193_J_009-0616b>¶已覺無鄉夢今真是故山谿花眠霧雨春在有無間」
#+END_VERSE
¶

** 送僧歸故廬¶

#+BEGIN_VERSE
「　投名新入社臥病偶思歸渡澗脫芒屨扶藤下翠微¶寒松猶帶雨瘦骨不勝衣若見翁鑽紙當施百丈機」
#+END_VERSE
¶

** 焦山贈僧二首¶

#+BEGIN_VERSE
「　白下門連寺清游入夢中骨驚誰囓指世事謾書空¶梵行芙蕖淨天寒晝火紅曉窗應破夢臥聽鳥呼風」
#+END_VERSE
¶

#+BEGIN_VERSE
「　對床聽夜雨佳約是當年放曠隨緣去閑心不習禪¶倚蒲趺足坐擁衲蓋頭眠今識君歸處齋餘有澗泉」
#+END_VERSE
¶

** 題反身軒¶

#+BEGIN_VERSE
「　盡力覓不得歸來題反身平生未解沒寧解救滔人¶有累路岐遠無求滋味親養心唯寡欲妙物久如神」
#+END_VERSE
¶

** 宿本覺寺¶

#+BEGIN_VERSE
「　一宿路旁寺霜清夢亦寒憶曾游覽處來覓舊題看¶病衲成新塔層樓隱敗垣青山猶不老千疊似翔鸞」
#+END_VERSE
¶

** 題芝軒¶

#+BEGIN_VERSE
「　軒下亦何有靈芝駢秀生山川呈美瑞草木被光榮¶清甚紫檀露色深黃菊英武陵續遺事應著此軒名」
#+END_VERSE
¶

** 次韻王安道節推過雲蓋¶

#+BEGIN_VERSE
「　秀傑長沙幕高才自敏強同僚推俊逸黼坐畏剛方¶慣吐珠璣句宜便宴寢香秋來能過我聽雨夜連床」
#+END_VERSE
¶

** 題含容室¶

#+BEGIN_VERSE
「　斂足脫雙屨閑房倚瘦藤百川朝巨浸一室納千燈¶至味寧分別常光絕減增剎塵彰帝網妙觀現層層」
#+END_VERSE
¶

** 人日雪二首¶

#+BEGIN_VERSE
「　今年人日雪更在末山巖瀉行想堆垛打窗時兩三¶夢回清語默寒重壓衣衫面壁孤風坐知誰繼夜參」
#+END_VERSE
¶

#+BEGIN_VERSE
「　律管未回暖春先到曉巖與君清作對得月便成三¶秀色報虛幌幽欣宜衲衫相看超語默覿露不須參」
#+END_VERSE
¶

** 次韻周運句見寄
<pb:KR6q0193_J_009-0616c>¶

#+BEGIN_VERSE
「　頑鈍世推鄙而君偏切磋借神觀有漏騎氣到無何¶昔共飲臨汝今同家汨羅衡門似長吉軒蓋幾時過」
#+END_VERSE
¶

** 重會雲叟禪師¶

#+BEGIN_VERSE
「　氣味似前輩見之長眼明閑須研法味老不減詩情¶草聖因蛇鬥禪枝解虎爭一堂聊寄傲疏快餞餘生」
#+END_VERSE
¶

** 次忠子韻二首¶

#+BEGIN_VERSE
「　湘雲刺世眼獨可著閑蹤鷗迥千尋雨江寒一風¶旋鑽新火後初脫夾衣重坐客經年別蘭芽茁舊叢」
#+END_VERSE
¶

#+BEGIN_VERSE
「　新秧翻翠浪青子退紅英穫麥風光近絡絲歡笑聲¶亹勝幽夢破醞造小詩成好在歸來燕營巢占畫楹」
#+END_VERSE
¶

** 和曾逢原待制觀雪¶

#+BEGIN_VERSE
「　魂清寒妥帖寺近汨羅江夜迥疑生月夢驚聞打窗¶地罏無宿火經閣有殘缸起望兜綿界誰推墮陋邦」
#+END_VERSE
¶

** 初過海自號甘露滅¶

#+BEGIN_VERSE
「　本是甘露滅浪名無垢稱欲知遭鎖禁正坐忽規繩¶海上垂鬚佛軍中有髮僧生涯何所似崖略類騰騰」
#+END_VERSE
¶

** 早登澄邁西四十里宿臨皋亭補東坡遺¶

#+BEGIN_VERSE
「　天下至窮處風煙觸地愁村囂聞捉拗岸汁忽西流¶鳥道通儋耳鯨波隔萬州趁雞行落月悽斷在蠻謳」
#+END_VERSE
¶

** 過淩水縣¶

#+BEGIN_VERSE
「　野徑如遺索縈紆到縣門犁人趁牛日蛋戶聚魚村¶籬落春潮退桑麻曉瘴昏題詩驚萬里折意一消魂」
#+END_VERSE
¶

** 楊文中將北渡…¶

#+BEGIN_VERSE
「　蘭叢聚貴客花輪環侍兒三盃吾徑醉四座汝為誰¶但覺眩紅碧了不聞歌吹翩然上馬去海月解相隨」
#+END_VERSE
¶

** 渡海¶

#+BEGIN_VERSE
「　萬里來償債三年墮瘴鄉逃禪解羊負破律醉檳榔¶瘦盡聲音在病殘鬚鬢荒餘生實天幸今日上歸艎」
#+END_VERSE

<pb:KR6q0193_J_009-0617a>¶

** 夜坐分題得廊宇¶

#+BEGIN_VERSE
「　一雨餞殘暑瘴痾穌簟涼臥聞山果落起覺斛蘭香¶幌內水螢入階除露葉光知誰愛清境步屧響修廊」
#+END_VERSE
¶

** 出獄李生來謁出百丈汾陽二像…¶

#+BEGIN_VERSE
「　一缽寄城市皤然鬚鬢長風埃窮百丈翰墨老汾陽¶家在青松岸門連白鳥行知誰施舟尾載我下沅湘」
#+END_VERSE
¶

** 次韻周倅大雪見寄二首¶

#+BEGIN_VERSE
「　萬瓦粲清曉披衣挂北窗春先歸楚國誰獨釣湘江¶瘴熟甘欺得詩嚴合受降更憐風絮比想見髻鬟雙」
#+END_VERSE
¶

#+BEGIN_VERSE
「　白晝通紅火蕭蕭驚打窗折綿寒未透兀夢睡先降¶那敢犯詩壘自然摧慢幢重看寄來句呵手剔殘缸」
#+END_VERSE
¶

** 次韻卻子中學句出巡¶

#+BEGIN_VERSE
「　安石性夷粹公今亦重遲追惟理髮處領略辦裝時¶高節貫終始寸田齊坦巇功名恐未免才業係安危」
#+END_VERSE
¶

** 次韻鄧公閣睡起¶

#+BEGIN_VERSE
「　歸計寬為約山行短作程旅亭驚午夢布穀正催耕¶翰墨堪華國雲泉負此生一篇敘閑適細味有餘情」
#+END_VERSE
¶

** 次韻衡山道中¶

#+BEGIN_VERSE
「　嶽色墮馬首嵐光忽滿襟眼寒知意適句苦覺愁侵¶沃野獻新綠殘晴釀晚陰天涯驚去鴈料理欲歸心」
#+END_VERSE
¶

** 贈鄒顏徒¶

#+BEGIN_VERSE
「　肉眼倒皮相高才多陸沉火知三日玉貧試一生心¶世路多追逐雲山獨見尋聖賢酌古力勸子手勤斟」
#+END_VERSE
¶

** 投老庵讀雲庵舊題拜次其韻二首¶

#+BEGIN_VERSE
「　但覺意清淨不知山淺深年華暗凋落老境已侵尋¶三世樓鐘舊一生香火心高風難補綴永愧壁間吟」
#+END_VERSE
¶

#+BEGIN_VERSE
「　道鄉歸路晚世跡陷泥深老死先通耗病衰今見尋¶規模高世意料理住山心月在孤峰頂凍猿時一吟」
#+END_VERSE
¶

** 熏上人歸雲溪
<pb:KR6q0193_J_009-0617b>¶

#+BEGIN_VERSE
「　聞道衡峰北寺當猿叫村夜樓千嶂月晝榻一溪雲¶我慣蹈憂患君方蛻垢紛莫嫌林下石蘚涴褶衣裙」
#+END_VERSE
¶

** 題使臺後圃八首¶

*** 諦觀室¶

#+BEGIN_VERSE
「　優入聖賢域湛然觀道真一身渾是德終日不違仁¶深靜啼林鳥虛明見隙塵篆畦凝碧縷紅燼白灰新」
#+END_VERSE
¶

*** 賞趣堂¶

#+BEGIN_VERSE
「　胸次有丘壑笑談無俗氛幽懷常自得佳趣與誰論¶曳履尋花圃扶笻卓蘚痕地嚴賓謁少卻坐看罏熏」
#+END_VERSE
¶

*** 會心堂¶

#+BEGIN_VERSE
「　稱意有余樂幽歡常會心小山供賦詠危榭每登臨¶下視千峰月聊揮一弄琴尚嫌閑適少富貴苦相尋」
#+END_VERSE
¶

*** 阜安堂¶

#+BEGIN_VERSE
「　禮義成風俗豐登民阜安此堂共僚屬把酒聽吹彈¶地富湖山美宵晴風月寒勝游無俗韻意適有余歡」
#+END_VERSE
¶

*** 戲彩堂¶

#+BEGIN_VERSE
「　承顏忘勢位喜懼兩遲迴堂上綵衣舞樽前笑靨開¶金鐶應學探竹馬欲相陪未必稱純孝高風獨老萊」
#+END_VERSE
¶

*** 獨秀堂¶

#+BEGIN_VERSE
「　天質自奇峻千尋紫翠重謾煩君獨秀不願掩群峰¶與客共秋晚搜詩到暮鐘夕陰寒欲滴倚檻見纖穠」
#+END_VERSE
¶

*** 清音樓¶

#+BEGIN_VERSE
「　霧暗軒窗失風高簾幕低夜晴湘笛起樓迥嶺猿啼¶憑檻人如玉搜詩氣吐霓還驚一聲鴈翻影月平西」
#+END_VERSE
¶

*** 蒙齋¶

#+BEGIN_VERSE
「　妙物雜而著深藏一默中誠為反身樂蒙亦聖人功¶客至風生麈吟餘月挂空莊周稱社櫟神拙意無窮」
#+END_VERSE
¶

** 次韻李方叔游衡山僧舍¶

#+BEGIN_VERSE
「　道鄉見城郭世路謾升沉寺勝增佳氣壁間餘醉吟¶僧殘過客少山好為誰深寧識通泉尉獨懷經濟心」
#+END_VERSE

<pb:KR6q0193_J_009-0617c>¶

** 次韻謁子美祠堂¶

#+BEGIN_VERSE
「　顛沛干戈際心常系洛陽愛君臣子分傾日露葵芳¶醉眼蓋千古詩名動八荒壞祠湘水上煙樹晚微茫」
#+END_VERSE
¶

** 次韻達臣知縣祈雪遊嶽麓寺分韻得遊字¶

#+BEGIN_VERSE
「　叢祠香火罷山寺偶同遊鑪撥紅金湧窗空碧縷浮¶旋敷自疊布暖甚紫茸裘試作吉祥臥夢清如素秋」
#+END_VERSE
¶

** 題夢清軒¶

#+BEGIN_VERSE
「　小軒人不到脩竹過墻生眼倦經長掩身閑夢亦清¶微風吹篆縷活火發茶鐺遙想佳眠夕蕭蕭雨葉聲」
#+END_VERSE
¶

** 題一擊軒¶

#+BEGIN_VERSE
「　閒把松枝篲掃除門徑塵驚聞一擊竹頓見十方身¶煙翠連窗暗霜筠解籜新老禪搆軒意應欲悟來人」
#+END_VERSE
¶

** 次韻胥學士¶

#+BEGIN_VERSE
「　筆下慣生春年高句法新還將吐鳳語來寄牧牛人¶敏若盤珠妙深如社櫟神長哦答清境璧月上重闉」
#+END_VERSE
¶

** 題曾逢原醉經堂¶

#+BEGIN_VERSE
「　酌古有深意開編中聖人百家笑糟粕六藝飲全醇¶兀若墜車適盎如浮盞春淳于吞一石同味不同塵」
#+END_VERSE
¶

** 隱山照上人求詩¶

#+BEGIN_VERSE
「　落髮道林寺隨師家隱山萬緣都放捨一衲遂安閒¶璧月照宵定金風掩晝關平生無媿業塵世許誰攀」
#+END_VERSE
¶

** 龍山亦名隱山…¶

#+BEGIN_VERSE
「　迷路不知遠但知寒日斜過溪逢菜葉西崦有人家¶斫額驚來客拄鋤方種畬鴻禪效古者當效此生涯」
#+END_VERSE
¶

** 游靈泉贈正悟大師¶

#+BEGIN_VERSE
「　支徑入山寺雲林如見招小軒臨絕壑危閣礙層霄¶瓶泣地罏暖屋晴巖雪消大師京國舊放意話州橋」
#+END_VERSE
¶

** 七月初九夜坐西軒雨止月出不勝清絕¶

#+BEGIN_VERSE
「　夜雨止還作小軒清有餘暴寒吹客夢殘響滴階除
<pb:KR6q0193_J_009-0618a>¶明滅青燈在簾櫳璧月孤故山歸未得千里漫平蕪」
#+END_VERSE
¶

** 甲辰十一月十二日往湘陰馬上和季長見寄小春二首¶

#+BEGIN_VERSE
「　雨暗書雲節梅偷破臘春里閭相餽餉風物近袁筠¶吳語知無伴楚衣聊試新忽驚身是客流落老湘濱」
#+END_VERSE
¶

#+BEGIN_VERSE
「　風埃九十里霧雨濕馳裘鴈過回詩眼江寒聚晚愁¶魂清方怯雪句冷更含秋殘岸連孤嶼依稀似橘洲」
#+END_VERSE
¶

** 題閱世軒¶

#+BEGIN_VERSE
「　江水似人世倚欄歸思多無窮流歲月可畏易風波¶此與老僧看不妨閑客過為君聊借榻清夢到無何」
#+END_VERSE
¶

** 雲庵生辰¶

#+BEGIN_VERSE
「　探手取空劫瓜分破一塵洞然無空缺獨立不鮮陳¶試問聲前見何如頂後親死生浪遮掩漏洩是今辰」
#+END_VERSE
¶

** 次韻濟之和劉元老偶成之句¶

#+BEGIN_VERSE
「　世亂驚流落名高子可依元龍謝襁負叔冶冒重闈¶黃屋方回望青山敢問歸三橋伏道几應嘆眼中稀」
#+END_VERSE
¶

** 贈成上人之雲居¶

#+BEGIN_VERSE
「　天上歐峰寺人間無事僧偶從白沙岸步入碧螺層¶服匿連空缽敷羅挂瘦藤遙知雲起處一室掩香燈」
#+END_VERSE
¶

** 四月二十五日智俱侍者生日戲作此授之¶

#+BEGIN_VERSE
「　與佛同生月猶遲十八朝參禪唯自肯求法轉相遼¶谷響千斤重虛空五采描布毛吹起處豁爾萬緣消」
#+END_VERSE
¶

** 謝大溈空印禪師惠茶¶

#+BEGIN_VERSE
「　鐘鼓五千指翔空樓殿開不知大溈水何爾小南臺¶讓子鈯斧信閒禪春露杯故應念岑寂先寄出山來」
#+END_VERSE
¶

** 愈崇二子求偈歸江南¶

#+BEGIN_VERSE
「　人笑南臺小難安十八僧日貧因日富宜減不宜增¶忽去兩禪衲如分一室燈床寬齊頂禮睡快免相憎」
#+END_VERSE
¶

** 曹教授夫人挽詞¶

#+BEGIN_VERSE
「　禮敬良天性求賢比孟光搢紳聞懿淑閭里發慈祥
<pb:KR6q0193_J_009-0618b>¶饌按今誰舉山衣尚篋藏榮名增史牒有子類鸞皇」
#+END_VERSE
¶

** 贈尼昧上人¶

#+BEGIN_VERSE
「　不著包頭絹能披壞墨衣愧無灌溪辯敢對末山機¶未肯題紅葉終期老翠微余今倦行役投杖夢煙扉」
#+END_VERSE
¶

** 興闌¶

#+BEGIN_VERSE
「　春晚忽憑檻滿眸佳景來鴨頭波蕩漾螺髻色崔嵬¶苔嫩錢無數花殘錦上堆一甌雙井釅何必酒盈杯」
#+END_VERSE
¶

** 與海兄¶

#+BEGIN_VERSE
「　春寒真料峭久客厭江城雲重欲為雨風和尚未晴¶意隨飛鳥去事逐亂埃輕畢竟閒居好煩君念此情」
#+END_VERSE
¶

** 題靈鷲山¶

#+BEGIN_VERSE
「　側徑入招提回峰據極西雲虛籠殿閣地僻絕輪蹄¶啼鳥棲高木飛花泛碧溪誰當學龍濟垂手接群迷」
#+END_VERSE
¶

** 燈花偶書¶

#+BEGIN_VERSE
「　岑寂一閑僧春宵清興增竹窗催夢雨蘭室對祥燈¶世事知虛幻人情剪愛憎短長都分定不恨百無能」
#+END_VERSE
¶

** 懷友人¶

#+BEGIN_VERSE
「　不見鄰峰友還同楚越遙每勞孤枕夢時過小溪橋¶憑檻疏簾卷臨風細雨飄何當奉一笑令我此情消」
#+END_VERSE
¶

** 賦竹¶

#+BEGIN_VERSE
「　龍孫盈檻秀天柱聳雲奇陰鎖安禪石根侵洗硯池¶瓏璁伸粉節偃蹇鬱蚪枝敢謂桃兼李羞鄰雪後姿」
#+END_VERSE
¶

** 早行¶

#+BEGIN_VERSE
「　失枕驚先起人家半夢中聞雞憑早晏占斗辨西東¶轡濕知行路衣單怯曉風秋陽弄光影忽吐半林紅」
#+END_VERSE
¶

** 賢上人覓偈¶

#+BEGIN_VERSE
「　懶修枯骨觀愛學文字禪江山助佳興時有題葉篇¶相逢未暇語輒復一粲然豈須究所學覓偈亦自賢」
#+END_VERSE
¶

** 黃蘗佛智¶

#+BEGIN_VERSE
「　道譽聞寰宇光華照錦江祇園居第一佛智果無雙
<pb:KR6q0193_J_009-0618c>¶鳳闕帝恩厚柏庭禪將降僧中真領袖傳法瑞堯邦」
#+END_VERSE
¶

** 題溈源¶

#+BEGIN_VERSE
「　臨機不墮照如水已知源從此常流出其聲離語言¶算沙嗟意馬捉月笑情猿若解提空印休登立雪軒」
#+END_VERSE
¶
石門文字禪卷第九
<pb:KR6q0193_J_009-0619a>¶

